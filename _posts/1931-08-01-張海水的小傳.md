---
title: "張海水的小傳"
categories:
  - 傳記
tags:
  - 郭水龍 Keh Chuí-lêng
toc: true
toc_sticky: true
---

# Tiuⁿ Hái-chuí ê Sió-toān

## 文獻資訊

| 項目 | 資料 |
|---|---|
| 作者 | 郭水龍 Keh Chuí-lêng |
| 卷期 | 台灣教會報/芥菜子 |
| 卷期 | 第557期 |
| 日期 | 1931/8 |
| 頁數 | 20 |

## 白話字（原文數位化）

Tiuⁿ Hái-chuí ê Sió-toān

Keh Chuí lêng

1931.08, no. 557 (KCC, no. 67), pp. 20

Ba̍k-sa kàu-hoē ê Tiúⁿ-ló Tiuⁿ Hái-chuí, sī pîn-hân ê ka-têng chhut-sin, soè-hàn ê sî pē-bú chiū kè-sin, i hō͘ lâng chhiàⁿ choè khoàⁿ gû gín-á, khah toā-hàn chiū kā Tiuⁿ Hông choè tn̂g-kang, i khoàⁿ Tiuⁿ Hông Tiúⁿ-ló ê jia̍t-sim siū kám, āu-lâi chhoā bó͘ kiàn-li̍p sin ka-têng, kó-jiân jia̍t-sim tī kàu-hoē, khûn-bián tī ka-têng, tām-po̍h kóng khah siông-sè.

1. I tuì kàu-hoē, jia̍t-sim siú lé-pài, toê-iân lòng sī ài choè bô͘-iūⁿ, só͘ kiâⁿ siù tō-lí, kàu-hoē chiū kéng i choè Tiúⁿ-ló, i koh-khah chīn chit, hoē-iú nā ū phoà-pīⁿ ta̍k ji̍t khì khoàⁿ i, pang-chān i, tiàm hia tàu chiàu-kò͘, koh-khah bô-êng ia̍h poah-kang khì, kiâⁿ kàu i ê pīⁿ hó chiah soah. Hoē-iú nā ū put-hô i chīn-la̍t khoàn hô, ū siàu-liân lâng khì hòng-tōng, i khì khoàn-bián i kàu ka-kī lâu ba̍k-sái; uī-tio̍h kàu-hoē ê sū koh-khah bô-êng ia̍h pàng kang khì choè, nā hoē-iú léng-sim, i siông-siông khì ín-chhoā, nā hoē-iú choè m̄-tio̍h kiàⁿ phaiⁿ, i chin hó-táⁿ chek-pī hiâm i, nā jia̍t-sim ê hiaⁿ-tī i chin thiàⁿ i, só͘-í choân kàu-hoē chun-kèng chhin-chhiūⁿ lāu-pē. I sui-jiân bô ha̍k-būn, chêng-lí chin bat, kàu-hoē nā ū tāi-chì lóng khì mn̄g i, i nā kóng tio̍h cháiⁿ-iūⁿ kiâⁿ, lóng sūn-thàn i, tuì án-ni kàu-hoē chin hia̍p-hô, put-lūn hó-sū, pháiⁿ-sū lóng chiâu kàu, chhin-chhiūⁿ chi̍t ê ke-têng. Kàu-hoē 20 goā nî bô ke-thiⁿ, chit 5, 6 nî tuì i ū ín-chhoā 3 ke lâi sìn; Ba̍k-sa bô phài thoân-tō khì, i khàu 3 pái kóng, (goá bô hoân-ló chia̍h, bô hoân-ló chhēng, chí hoân-ló kàu-hoē bô sian-siⁿ).

I chin gâu thiàⁿ thoân-kàu-su, put-lūn sím-mi̍h thoân-tō m̄-bat hiâm i ê sī-hui. I khì hù Tiong-hoē, Tāi-hoē m̄-sī gōng-gōng thiaⁿ, ta̍k hāng chin bêng; tò-tńg pò-kò kàu-hoē chin chheng-chhó. I tuì kàu hoē-goā chin hó sìn-iōng, i sī phah-chio̍h sai-hū, nā i choè chi̍t kang, chiū ū pa̍t-lâng, kang-poàⁿ ê gia̍h, bô kek-hēng, bô chia̍h hun, bô hioh-khùn, chá choè oàⁿ soah, ta̍k lâng ài chhiàⁿ I, tio̍h liōng-chá ka-tiāⁿ, nā bô, chhiàⁿ bô; pa̍t lâng bô sit-choh, i teh choh boē liáu.

2. I ê tī-ke khûn-khiām, pe̍k siú sêng ka, ji̍t-sî choh pa̍t lâng ê sit, mî-sî choh ka-kī ê sit, i ê kut-la̍t sī hui-siông, lé-pài-ji̍t í-goā bô chi̍t sî hioh-khùn. Keng-êng kàu taⁿ khiok ū sêng-kong, i, si̍t, chū, bô hoân-ló. I ê ka-têng gâu tī-ke, kà kiáⁿ, lóng ū jia̍t-sim sūn-thàn tō-lí. I 3 nî í-lâi tì hì-pīⁿ chiām-chiām siong-tiōng, nn̄g nî kú boē kiâⁿ kàu pài-tn̂g, iáu-kú i ê jia̍t-sim bô chha, i ê sim chin boán-chiok, kóng Siōng-tè hō͘ i chin kàu-gia̍h, i ê sim chin pêng-an kè ji̍t. Chhit ge̍h 3 ji̍t, kiò lâng lâi kiò goá khì, goá khì khoàⁿ i chin siong-tiōng, tio̍h liû-hêng kám-mō͘ piàn hì-iām, khuì chhoán boē lī, chí-ū kā goá kóng i boē hó lah, ài goá tio̍h kā i sàng-chòng, chai goá kūn ji̍t beh khì Hoe-liân-káng, kóng nā tiān-pò khì, tio̍h kín tńg-lâi. āu-lâi koh nn̄g ji̍t ē-poi 4 tiám hō͘ Chú tiàu i tńg-khì, 7 ji̍t chòng-sek, hoē-iú ta̍k ê siong-sim lâu ba̍k-sái, koaⁿ-chhâ lo̍h-khòng ê sî, ū chi̍t ê hoē-iú miâ Nái-biāu 60 goā hè, chhuì-chhiu tn̂g-tn̂g, siang-chhiu hoāⁿ tī lō͘-piⁿ ê chhiū-á khui siaⁿ toā khàu, i ê siaⁿ oē chǹg lâng ê sim, thiaⁿ ê lâng sim sng lâu ba̍k-sai. Ai ah! Ba̍k-sa kàu-hoē sit-lo̍h chi̍t ê tòng-liông, siong-sim ah! I ê uî-cho̍k chi̍t ê bó͘, chi̍t ê kiáⁿ 14 hè, chi̍t ê sim-pū-á 10 hè. Goān ti-kí chu-iú siông thoè in kî-tó.

## 漢羅（Ùi原文改寫）

張海水的小傳

郭水龍

1931.08, no. 557 (KCC, no. 67), pp. 20

木柵教會的長老張海水是貧寒的家庭出身，細漢的時父母就過身，伊予人倩做看牛囝仔，較大漢就共張弘做長工，伊看張Hông長老的熱心受感，後來娶某建立新家庭，果然熱心佇教會，勤免佇家庭，淡薄講較詳細。

1. 伊對教會，熱心守禮拜，題捐攏是愛做模樣，所行守道理，教會就揀伊做長老，伊閣較盡職，會友若有破病逐日去看伊，幫贊伊，踮遐鬥照顧，閣較無閒亦撥工去，行到伊的病好chiah煞。 會友若有不和伊盡力勤和，有少年人去放蕩，伊去勸勉伊到家己流目屎；為著教會的事閣較無閒亦放工去做，若會友冷心，伊常常去引chhoā，若會友做毋著行歹，伊真好膽責備嫌伊，若熱心的兄弟伊真疼伊，所以全教會尊敬親像老父。 伊雖然無學問，情理真捌，教會若有代誌攏去問伊，伊若講著怎樣行，攏順趁伊，tuì按呢教會真諧和，不論好事，歹事攏齊到，親像一個家庭。 教會20外年無加添，這5，6年對伊有引chhoā 3家來信；木柵無派傳道去，伊哭3擺講：（我無煩惱食，無煩惱穿，指煩惱教會無先生）。

伊真gâu疼傳教師，不論甚麼傳道毋捌嫌伊的是非。 伊去赴中會，大會毋是戇戇聽，逐項真明；倒轉報告教會真清楚。 伊對教會外真好信用，伊是拍石師傅，若伊做一工，就有別人工半的額，無激行，無食薰，無歇睏，早做晏煞，逐人愛倩伊，著量早共定，若無，倩無；別人無穡作，伊teh作boē了。

2. 伊的治家勤儉，白手成家，日時作別人的穡，暝時作家己的穡，伊的骨力是非常，禮拜日以外無一時歇睏。 經營到今卻有成功，衣、食、住，無煩惱。 伊的家庭gâu治家，教囝，攏有熱心順趁道理。 伊3年以來佇肺病漸漸傷重，兩年久boē行到拜堂，猶久伊的熱心無差，伊的心真滿足，講上帝予伊真夠額，伊的心真平安過日。 七月3日，叫人來叫我去，我去看伊真傷重，著流行感冒變肺炎，氣喘boē離，只有共我講伊boē好啦，愛我著共伊送葬，知我近日欲去花蓮港，講若電報去，著愛緊轉來。 後來閣兩日下晡4點予主召伊轉去，7日葬式，會友逐的傷心流目屎，棺材落囥的時，有一個會友名乃妙60外歲，嘴鬚長長，雙手按佇路邊的樹仔開聲大哭，伊的聲會鑽人的心，聽的人心酸流目屎。 唉呀！ 木柵教會失落一個棟樑，傷心啊！ 伊的遺族一個某，一個囝14歲，一個新婦仔10歲。 願知己諸友常替in祈禱。
