---
title: "紀念偕牧師的歌"
categories:
  - 詩
tags:
  - 無lo̍h名
toc: true
toc_sticky: true
---

# Kì-liām Kai Bo̍k-su ê Koa

## 文獻資訊

| 項目 | 資料 |
|---|---|
| 作者 | 無lo̍h名 |
| 卷期 | 台灣教會報/芥菜子 |
| 卷期 | 第556期 |
| 日期 | 1931/7 |
| 頁數 | 14 |

## 白話字（原文數位化）

Kì-liām Kai Bo̍k-su ê Koa

Kò͘ Gô͘ Khoan-jū Thoân-tō

1931.07, no. 556 (KCC, no. 66), pp. 14

1. Tē-it hān-châi Kai Joē-lí,

Chho͘-ha̍k thó͘-ìm Pe̍h-oē-jī;

Sin-kū Sèng-keng lóng-chóng oē,

Kà lâng chin-lí bat Thiⁿ Pē.

2. Khui-thiah tō-lí ì-sù chhim,

Lâm-lú bêng-pe̍k kám-kek sim;

Siaⁿ-im koân kē lóng kah-phah,

Kú-chhiú hô-ūn kha ná ta̍h.

3. Gîm-si hoaⁿ-hí ha̍p chhiú phah,

Só͘ kóng pek-chhiat chīn-la̍t tah;

Kóng Chú bô͘-iūⁿ bián-lē lâng.

Chīn-chêng an-uì gâu kà-sī.

4. Ū sî ui-giâm ài lī-ek,

Hō͘ lâng koan-sim ū tō-tek;

Ū sî khó͘-khǹg kiam chek-pī,

Chīn-chêng an-uì gâu kà-sī.

5. Thian-chiong hu-chú uî bo̍k-to̍k,

Khui lâng sim-mn̂g chai hâng-ho̍k;

Tuì lâi kàu-taⁿ sò͘-cha̍p nî,

Thoân-pò tō-lí bô hioh sî.

6. It-seng hián-chhut hó kú-chí,

Só͘ choè ta̍k hāng Chú hoaⁿ-hí;

I o̍h Pó͘-lô kap Sian-ti,

Kà-ki ha̍k-būn bô phín-phóng.

7. Kú-chí hêng-tōng lóng sì-chiàⁿ,

Kàu-lāi, kàu-goā lâng-lâng thiàⁿ;

Iâ-so͘ tō-lí hoaⁿ-hí kóng,

Ka-sī ha̍k-būn bô phín-phóng.

8. Ta̍k hāng kong-pîⁿ khoán-thāi lâng,

Só͘ kiâⁿ jîn-ài kap Chú-tâng;

Kau-poê pêng-iú giân-gú hó,

Tiong-sìn hô-pêng thang o-ló.

9. Goá ê Sian-siⁿ Kai Joē-lí,

Ta̍k lâng hoaⁿ hí i kà-sī;

Khó-sioh i oa̍h bô tn̂g-siū,

Nā-sī sū-gia̍p ū sêng chiū.

10. Châi ko ha̍k chhim thong kó͘ kim,

I chiong tō-lí choè tiong-sim;

Chit chéng ê lâng toā tì-sek,

Kūn i lâi o̍h toā lī-ek.

11. Ki-tok tiong-po̍k pia̍t-sè khì,

Hut-jiân tâng-phoāⁿ saⁿ pun-lī;

Si̍t chāi lán chin bô hok-khì,

Boē oē koh thiaⁿ i kà-sī.

12. Sian-siⁿ hióng-siū gō͘-cha̍p-goā,

Tō-lí, miâ-siaⁿ thoân khui-khoah;

Taⁿ choè kuí-kù ti sim si,

U sî lâi gîm siàu-liām i.

13. Sian-siⁿ bô͘-iūⁿ lán to̍h o̍h,

Kiù-chú ê kang koan-sim chò;

Kàu sí eng-hoâ it sò͘ khong,

M̄ ta̍t saⁿ-kìⁿ tī Thian_tông.

## 漢羅（Ùi原文改寫）

紀念偕牧師的歌

故吳寬裕 傳道

1931.07, no. 556 (KCC, no. 66), pp. 14

1. 第一翰才偕叡理，

初學吐蔭字；

新舊聖經攏總會，

教人真理捌天父。

2. 開拆道理意思深，

男女明白感激心；

聲音高低攏教拍，

舉手和運腳ná踏。

3. 吟詩歡喜合手拍，

所講迫切盡力搭；

講主模樣勉勵人。

進前安慰gâu教示。

4. 有時威嚴愛利益，

予人關心有道德；

有時苦勸兼責備，

進前安慰gâu教示。

5. 天將夫子為bo̍k-to̍k，

開人心門知降服；

Tuì來到今數十年，

傳報道理無歇時。

6. 一生顯出好舉止，

所做逐項主歡喜；

伊學捕撈佮先知，

教示學問無品捧。

7. 舉止行動攏四正，

教內，教外人人疼；

耶穌道理歡喜講：

家己學問無品捧。

8. 逐項公平款待人，

所行仁愛佮主同；

交陪朋友言語好，

忠信和平通呵咾。

9. 我的先生偕叡理，

逐人歡喜伊教示；

可惜伊活無長壽，

若是事業有成就。

10. 才高學深通古今，

伊將道理做中心；

這種的人大智識，

近伊來學大利益。

11. 基督忠僕別世去，

忽然同伴相分離；

實在咱真無福氣，

boē會閣聽伊教示。

12. 先生享壽五十外，

道理，名聲傳開闊；

今做幾句知心詩，

有時來吟數念伊。

13. 先生模樣咱著學，

救主的工關心做；

到死英華一數空，

毋值相見佇天堂。
