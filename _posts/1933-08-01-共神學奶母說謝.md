---
title: "共神學奶母說謝"
categories:
  - 詩
tags:
  - 王江 Ông Kang
toc: true
toc_sticky: true
---

# Kā Sîn-ha̍k Leng-bó Seh-siā

## 文獻資訊

| 項目 | 資料 |
|---|---|
| 作者 | 王江 Ông Kang |
| 卷期 | 台灣教會公報 |
| 卷期 | 第581卷 |
| 日期 | 1933/8 |
| 頁數 | 6 |

## 白話字（原文數位化）

Kā Sîn-ha̍k Leng-bó Seh-siā

Kî-āu: Ông Kang

1933.08, no. 581, pp. 6

1. Sîn-ha̍k Sèng-su chhim jû hái,

Kàu-su sī toā sī sian-ti;

Pi-chiān ióng-sêng chiâⁿ jîn-bu̍t,

Sī Chú tiong-po̍k gâu iúⁿ-chhī.

2. Miâ-siaⁿ pò-iông kàu chin hn̄g,

Chheng-liân lâm-lú ta̍k-uī kàu ;

Thiⁿ-piⁿ hái-kak khí Sèng-tn̂g,

Lâm-seng lú-seng lâi pài-hāu.

3. Lâm-ha̍k Lú-ha̍k sī chhin-ke,

iún-chhī chiàu-kò͘ chiâⁿ lâm-lú ;

Oân-hun sêng-ha̍p sī Thiⁿ Pē,

Tâng-sim chò kang chhut-la̍t bú.

4. ióng-jî thāi-ló sī kó͘-lē,

Siú-tō iú-hàu chheng-chò gī ;

ēng sim kì-liām tap Siōng-tè,

Thè Chú kiù lâng ū hok-khì.

5. Phì-jîn thè Chú siá kuí-jī,

Thiⁿ Pē kà-sī lán tio̍h ho̍k;

Chiah thang chheng-chò I kiáⁿ-jî,

Kàu-boé ún-tàng ji̍p Thian-kok.

6. Thiaⁿ Chú bēng-lēng chiàu-kò͘ iûⁿ,

Hiaⁿ-tī chí-moē chiâⁿ Sèng-hoē;

Chīn-la̍t chò kang ū pò-siúⁿ,

Ke-thiⁿ hok-khì choē--choē-choē.

(Í-se-kiat 34 chiuⁿ; Má-khó 6 chiuⁿ).

## 漢羅（Ùi原文改寫）

共神學奶母說謝

旗後：王江

1933.08, no. 581, pp. 6

1. 神學聖書深如海，

教師是大是先知；

卑賤養成成人物，

是主忠僕gâu養飼。

2. 名聲報揚到真遠，

青年男女逐位到；

天邊海角起聖堂，

男生女生來拜候。

3. 男學女學是親家，

養飼照顧成男女；

完婚承合示天父，

同心做工出力舞。

4. 養兒待老是鼓勵，

守道有孝稱做義；

用心記念答上帝，

替主救人有福氣。

5. 敝人替主寫幾字，

天父教示咱著服；

Chiah通稱做伊囝兒，

到尾穩當入天國。

6. 聽主命令照顧羊，

兄弟姊妹成聖會；

盡力做工有報賞，

加添福氣濟--濟濟。

（以西結34章；馬可6章）。
