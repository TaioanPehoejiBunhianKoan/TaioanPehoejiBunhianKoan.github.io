---
title: "約瑟歌"
categories:
  - 詩
tags:
  - 無lo̍h名
toc: true
toc_sticky: true
---

# Iok-sek koa

## 文獻資訊

| 項目 | 資料 |
|---|---|
| 作者 | 無lo̍h名 |
| 卷期 | 台南府城教會報 |
| 卷期 | 第161卷 |
| 日期 | 1898/8 |
| 頁數 | 58 |

## 白話字（原文數位化）

Iok-sek koa

1898.08 161 koàn p.58-59

(Lo̍k-káng, Lí Pún chò--ê.)

1. Chá-ū chi̍t lâng miâ kiò Iok-sek,Tiàm tī Ka-lâm hêng-hàu tāi-tek ;Toà pē ê ke nî kīn cha̍p-chhit,Hiaⁿ-tī chiàu pâi sǹg tē cha̍p-it.

2 .Ngá-kok kàu-lāu chiah siⁿ Iok-sek,Pí thiàⁿ chèng kiáⁿ le̍k-ài kàu-ke̍k,Chiū kā Iok-sek chò chhut suí-saⁿ ;Chèng-hiaⁿ khoàⁿ-liáu pháiⁿ-oē siong-ka.

3. Thâu-pái bāng-tiong kap hiaⁿ hâ tiū,Chèng hiaⁿ só͘ hâ uî pài chó-iū,Jī pái koh bāng ji̍t-goe̍h kap chhiⁿ,Pē hiaⁿ sim-lāi thiaⁿ-liáu ge̍k-ní .

4. Chi̍t-ji̍t chèng-hiaⁿ To-tan chhī-iûⁿ,Iok-sek hōng-bēng chiū khì soaⁿ-tiûⁿ,Chèng-hiaⁿ iâu-khoàⁿ sió-tī beh kàu ;Siūⁿ-chhut kè-chhek chē teh thèng-hāu.

5 .Liû-piān uī-tio̍h kut-jio̍k chì-chhin,ài-kiù sió-tī khì kìⁿ pē bīn ;Khòng-iá tiong-kan tú ū ta chéⁿ,Chiū chiong Iok-sek hiat tī hit té .

6 .Bí-tiân kheh-siong Ai-ki̍p bō͘-e̍k,Bo̍h hāi sió-tī Iû-tāi kè-chhek,Khah-hó bē-gîn hō͘ khì Ai-ki̍p ;Chek-sî kó͘-kè ta̍t-gîn jī-si̍p .

7. Liû-piān kàu chéⁿ khoàⁿ bô Iok-sek,I-chiûⁿ thiah phoà piáu-bêng si̍t-tek,Chek-sî khui-chhuì, Gín-á bô-tī ;Tāi-ke chham-siông thâi iûⁿ tāi-chì .

8. Chiū ēng suí-saⁿ ùn tī hoeh-lāi,Chhe lâng the̍h-khì pò hō͘ pē chai ;Kàu-uī chiū ēng pe̍h-chha̍t kan-chà,Goán ū só͘ tit lí kiáⁿ ê saⁿ.

9. Ngá-kok khoàⁿ-liáu chhim-sìn bô-gî,iá-siù kā-chia̍h chhuì-kut hun-si,Chek-sî thiah-saⁿ siong-pi chhēng-moâ ;Chèng-kiáⁿ an-uì m̄-goān pàng-khoaⁿ.

10. Bí-tiân kheh-siong khì kàu Ai-ki̍p,Hoat-ló Sī-oē Siōng-tè siat-li̍p ;Kheh-siong chiū bē Iok-sek hō͘ i,Kai-chài tit-tio̍h Siōng-tè pó-pì .

11. Sī-oē ka-in kin-suî sin-piⁿ,Ke-lāi choân-koân lóng kau-tài i ;Sī-oē só͘-chò ha̍p Siōng-tè chì,Chhân-hn̂g chhù-the̍h tit-tio̍h hok-khì.

12. Iok-sek siàu-liân chin ū tám-le̍k,ēng-hó iâⁿ-pháiⁿ bián-tì iú-he̍k ;Choân-sim khò Chú chin ū tì-sek,Put-hēng siū-khut koaiⁿ-kaⁿ khiàn-chek .

13. Chú-lâng bô piat sī-hui khiok-ti̍t,Chiū koaiⁿ Iok-sek siū-khì chin-si̍t:Kai-chài kaⁿ-tiong siū Chú pó-pì,An-jiân bô-sū kaⁿ-hoān chiáng-lí .

14 .Hoat-ló jîn-sîn Chiú-chèng Siān-tióng,Ngó͘-jiân hoān-choē kaⁿ-tiong iu-siong ;Nn̄g-lâng siāng-mê bāng-kìⁿ tiāu-thâu,Ì-sù put-kái bô-hó iông-māu.

15. Iok-sek ji̍p-kaⁿ mngs7? siáⁿ-tāi,Tāi-ke só͘ bāng bô lâng thang chhai ;Iok-sek thiaⁿ-bāng sim-lāi hiáu-lí,Chiū ìn lóng sī Siōng-tè be̍k-sī .

16 .Chiú-chèng Siān-tióng chū-bāng ti̍t-sò͘,Iok-sek siông-sè kái-bêng chèng-gō͘ ;Chiú-chèng só͘-bāng chhiū-ū saⁿ-ki,Puh-gê hoat-íⁿ khui-hoe kiat-chí.

17. Hoat-ló chiú-poe tī goá chhiú-lāi,Koé-chí ni̍h-chiap hōng khì ho̍k-sāi ;Kái-bêng saⁿ-ki chiū-sī saⁿ-ji̍t,Tiàu lí chhut-kaⁿ ho̍k-tò goân-chit .

18. Tio̍h kì-tit goá tek-chì tē-pō͘,Hoat-ló bīn-chêng thè-goá hun-sò͘ ;Kiù-goá thoat-lī lô-ga̍k tāng-tàⁿ .Bô-oan siū-khut pī-lâng koaiⁿ-kaⁿ.

19 .Siān-tióng thiaⁿ-kìⁿ só͘ chiam chin-gâu,Goá tì saⁿ-ê pe̍h-kheng tì-thâu,Kheng té Hoat-ló só͘-chia̍h ê bah,Tú-gū poe-chiáu hō͘ i só͘ kā.

20. Iok-sek chiū piat, Saⁿ-kheng saⁿ-ji̍t,Hō͘-lí chhut3-kaⁿ tiàu-chhâ chin-si̍t ;Saⁿ-ji̍t Hoat-ló chhiáⁿ-lâng siat-iân,Lóng tiàu chhut-kaⁿ chin-si̍t kó-jiân.

21. Chiú-chèng ho̍k chit the̍h-poe chìn-chêng,Siān-tióng tiàu-chhâ tú-tio̍h tāng-hêng;Hit-ji̍t Iok-sek tiāu-thâu só͘-chiam,Kàu tī chit-sî lóng-chóng èng-giām.

22 Ai-ki̍p kok-hō chheng-ho͘ Hoat-ló,Mê-kan tek-bāng moá-sìm m̄-hó;Thiⁿ-kng chiū-tiàu phok-sū gâu-lâng,Kok-lâng chiam-bāng lóng-bô saⁿ-tâng.

23. Chiú-chèng kí-chiàn Hi-pek-lâi lâng,Iok-sek chi̍t-lâng só͘-chiam ún-tàng ;Chek-sî chiū tiàu Iok-sek chhut-kaⁿ,Tāi-seng pī-pān thì-thâu oāⁿ-saⁿ.

24. Chiū-ji̍p ông-kiong Hoat-ló tiau-kìⁿ,Suî-sî kóng bêng só͘ bāng kî-īⁿ ;Hit-tia̍p goá khoàⁿ Ai-ki̍p hô-piⁿ,Ū gû chhit-chiah tuì hô peh-khí.

25.Thé-puî koh suí khè-chháu tī-chhân,iā ū chhit-chiah khiap-sì kiam-sán ;Sán-gû thun-chia̍h chhit-chiah puî-suí,Lō͘-boé thun-liáu iû-goân ná-kuí.

26. Jī-pang koh bāng phàⁿ kap tēng-chhek,Chhit-suī tâ-sán tang-hong só͘ pek,āu-lâi tēng-chhek hō͘ i thun-chia̍h,Hut-jiân chai chhíⁿ sim-koaⁿ gông-ngia̍h.

27. Iok-sek thiaⁿ-liáu bêng-pe̍k thàu-thiat,Chīn chiam nî-tang hó pháiⁿ hun-piat,Chhit chiah puî-gû hó-tang chhit-nî,Tēng-chhek chhit suī saⁿ-tâng kí-gī .

28 .Sán-gû chhit chiah tâ-sè chhit suī,Chhit-nî ki-hng tāi-ì siong-tuì,Che sī thiⁿ-téng Siōng-tè be̍k-sī,Tāi-seng tuì lí Hoat-ló thong-ti.

(āu-koàn beh koh chiap.)

## 漢羅（Ùi原文改寫）

約瑟歌

1898.08 161卷 p.58-59

(鹿港，李本做--ê。)

1.早有1人名叫約瑟，Tiàm tī 迦南行孝大德，Toà父ê家年近17，兄弟照排算第11。

2.雅各到老才生約瑟，比疼眾子溺愛到極，就kā約瑟做出suí 衫，眾兄看了歹話相加。

3.頭擺夢中kap兄hâ 稻，眾兄所hâ圍拜左右，二擺koh夢日月kap星，父兄心內聽了逆耳。

4. 一日眾兄To-tan飼羊，約瑟奉命就去山場。眾兄遙看小弟beh 到，想出計策坐teh 聽候。

5.流便為著骨肉至親，ài救小弟去見父面，曠野中間tu有礁井，就將約瑟hiat tī hit 底。

6.米甸客商埃及貿易，謀害小弟猶大計策，較好賣銀hō͘ 去埃及，即時估價值銀20。

7. 流便到井看無約瑟，衣裳拆破表明si̍t-tek，即時開嘴，囡仔無tī ，大家參詳thâi羊代誌。

8.就用suí 衫ùn tī 血內，差人提去報hō͘ 父知。到位就用白賊奸詐，阮有所得你子ê衫。

9.雅各看了深信無疑，野獸咬食碎骨分屍，即時拆衫傷悲穿麻，眾子安慰m̄ 願放寬。

10.米甸客商去到埃及，法老侍衛上帝設立。客商就賣約瑟hō͘ 伊，佳哉得著上帝保庇。

11.侍衛加恩跟隨身邊，家內全權攏交代伊。侍衛所做合上帝志，田園厝宅得著福氣。

12.約瑟少年真有膽力，用好贏歹免致誘惑，全心靠主真有智識。不幸受屈關監譴責。

13.主人無別是非曲直，就關約瑟受氣真實，佳哉監中受主保庇，安然無事監犯掌理。

14.法老人酒政、膳長，偶然犯罪監中憂傷。兩人像暝夢見兆頭，意思不解無好容貌。

15.約瑟入監問是啥事，逐家所夢無人thang 猜。約瑟聽夢心內曉理，就應攏是上帝默示。

16.酒政、膳長自夢直訴，約瑟詳細解明正誤。C酒政所夢樹有3 枝，Puh 芽發íⁿ 開花結子。

17.法老酒杯tī 我手內，果子捏汁奉去服事。解明3 枝就是3 日，召你出監復到原職。

18.著記得我得志地步，法老面前替我分訴，救我脫離牢獄重擔，無冤受屈被人關監。

19.膳長聽見所占真gâu,我置3個白匡置頭，匡底法老所食ê肉，Tú遇飛鳥hō͘ 伊所咬。

20.約瑟就別，3 匡3 日，Hō͘ 你出監調查真實。3 日法老請人設筵，攏召出監真實果然。

21.酒政復職提杯進前，膳長調查tu著重刑。Hit日約瑟兆頭所占，到tī 這時攏總應驗。

22.埃及國號稱呼法老，暝間得夢滿sìm m̄ 好，天光就召博士gâu 人，各人占夢攏無相同。

23.酒政舉薦希伯來人，約瑟1人所占穩當。即時就召約瑟出監，代先備辦剃頭換衫。

24.就入王宮法老召見，隨時講明所夢奇異，Hit-tia̍p我看埃及河邊，有牛7隻tuì 河peh 起。

25.體肥koh suí khè 草tī 田，也有7隻khiap-sì兼瘦，瘦牛吞食7隻肥suí,路尾吞了猶原那鬼。

26.二pang koh夢phàⁿ kap tēng粟，7穗tâ 瘦tang風所迫，後--來tēng粟hō͘ 伊吞食，忽然知醒心肝gông-ngia̍h。

27.約瑟聽了明白透徹，盡占年冬好歹分別，7隻肥牛好冬7 年，Tēng粟7穗相同 kí-gī。

28.瘦牛7 隻tâ sè 7 穗，7 年飢荒大意相對，che 是天頂上帝默示，代先tuì你法老通知。

(後卷beh koh接。)
