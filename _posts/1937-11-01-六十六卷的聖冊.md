---
title: "六十六卷的聖冊"
categories:
  - 散文
tags:
  - 許水露 Khó͘ Chuí-lō͘
toc: true
toc_sticky: true
---

# La̍k-cha̍p-la̍k koàn ê Sèng-chheh

## 文獻資訊

| 項目 | 資料 |
|---|---|
| 作者 | 許水露 Khó͘ Chuí-lō͘ |
| 卷期 | 台灣教會公報 |
| 卷期 | 第632號 |
| 日期 | 1937/11 |
| 頁數 | 16-18 |

## 白話字（原文數位化）

La̍k-cha̍p-la̍k Koàn ê Sèng-chheh

Khó͘ Chuí-lō͘

(Chiap 10 goe̍h tē 13 bīn)

1937年11月632期     16-18

Tē 2 toāⁿ: Sò-lô ê tī-sè(8:─15).

[Peh-sìⁿ ài iau-kiû siat-li̍p chi̍t ê ông, Siōng-tè chiū siúⁿ-sù Sò-lô hō͘ in].

I. Sò-lô siū kéng chò ông(8:─10).

1) Sat-bó-jíⁿ nî-lāu(8:)

Sat-bó-jíⁿ nî-lāu, kiáⁿ-jî put-siàu, khó-kiàn lāu-bó ê kám-hoà la̍t pí lāu-pē khah toā. Peh-sìⁿ ài iau-kiû siat-li̍p chi̍t ê ông lâi koán-lí, Siōng-tè ko͘-put-chiong ún-chún. Chóng-sī ông tek-khak tio̍h thiaⁿ Siōng-tè ê oē, oân-choân sūn-ho̍k kèng-uì Chú, Chú chiah beh ēng i.

2) Khiam-pi ê Sò-lô(9:)

I kóng "goá sī Piān-ngá-bín chi-phài tiong chò tē-it sió--ê".◎Kū-iok ê Sò-lô, sī Pó-lô pìⁿ-chò Sò-lô.◎ Sin-iok ê Sò-lô, sī pìⁿ-chò Pó-lô. Khí-chho͘ Sò-lô chin khiam-pi. I ê phín-sèng: (1) Hàu-sūn pē-bó;(2) Chun-kèng sian-ti; (3) Chāi Chú bīn-chêng khiam-pi.

3) Sîn-khì ê Sò-lô(神器)(10:)

Sat-bó-jíⁿ chhàm-gú Sò-lô só͘ beh tú-tio̍h--ê:─

(1) "Beh tú-tio̍h nn̄g ê lâng kóng gû chhoē-tio̍h lah": It-chhè ê khoà-lū Siōng-tè siat-hoat, it-chhè ê só-liān Siōng-tè chām-tn̄g.

(2) "Kàu Pek-te̍k-lī beh 3 ê lâng the̍h nn̄g ê piáⁿ hō͘ lí": Siōng-tè beh thè lí siat-hoat i, si̍t būn-tê; só͘-í tio̍h chīn-tiong uī Chú chò kang.

(3) "Liáu-āu lí beh kàu Siōng-tè ê soaⁿ. Kap sian-ti saⁿ-kap tī-teh, chiah ē tit-tio̍h Sèng-lêng ê chhiong-moá. Lâng nā bô siū Sèng-lêng ê kám-tōng, bē tit chò Siōng-tè ê lô͘-po̍k".

āu-lâi Sat-bó-jíⁿēng iû boah Sò-lô, siat-li̍p i chò ông.

2. Thóng-tī ê Sò-lô(統治)(11:12:).

1) Sîn-iōng Sò-lô(神用)(11:).

(1) A-bûn-ông beh koh kong-táⁿ Ngá-pí-lâng(11:1─4). Ngá-pí lâng chai chū-kí loán-jio̍k, ài beh kap in hô-kái. Chóng-sī A-bûn ông kóng, "Lín tio̍h tāi-seng hō͘ goán iah chiàⁿ-ba̍k, jiân-āu chiah beh kap lín li̍p-iok hô-kái". Che sī Mô͘-kuí só͘ ēng ê hoat-tō͘.

(2) Ngá-pí lâng kiû Sò-lô ông kiù in(11:5─11). Sò-lô ông kiû Chú pang-chān, chiong peh-sìⁿ hun-chò 3 toā tuī, tī chheng-chá ê sî khì kong-kek A-bûn lâng ê iâⁿ, toā tek-sèng. Che sī piáu-bêng sìn-tô͘ tī chheng-chá tha̍k-keng, kî-tó chiah ê thâi-iâⁿ Mô͘-kuí.

(3) Sò-lô ông liân-chiàn liân-sèng (11:12─15). Peh-sìⁿ toā hoaⁿ-hí, in-uī Sò-lô khiam-pi hō͘ Siōng-tè ēng, toā tek-sèng.

2) Sat-bó-jíⁿ ê koat-pia̍t(12:)

Sat-bó-jíⁿ siat-li̍p Sò-lô ông liáu-āu, chiū ióng-thè, chiū khui sî-pia̍t-hoē(辭別會).

(1) Sat-bó-jíⁿ tuì hoē-chiòng kóng:

A) Goá m̄-bat khek-khui lâng.

B) M̄-bat kiông-toa̍t lâng ê mi̍h.

(2) Siōng-tè chhin-sin koán-lí lín, lín tio̍h

A) Kèng-uì Siōng-tè.

B) Ho̍k-sāi Siōng-tè.

C) Thiàⁿ-thàn Siōng-tè.

Sò-lô ông put-kò sī Siōng-tè ê khì-kū nā-tiāⁿ. Sat-bó-jíⁿ kóng liáu, chiū kî-tó Siōng-tè, āu-lâi luî toā tân, hō͘ toā lo̍h, peh-sìⁿ toā kiaⁿ, hián-bêng peh-sìⁿ ài siat-li̍p ông, sī Siōng-tè só͘ bô hoaⁿ-hí--ê. Sat-bó-jíⁿ an-uì peh-sìⁿ kî-tó liáu, Siōng-tè chiah soah I ê siū-khì.

3. Siū khì-sak ê Sò-lô(13:).

1) Kiau-ngō͘ ê Sò-lô(13:).

(2) Hui-lī-sū lâng koh lâi thiau-chiàn(挑戰), lâng chē chhin-chhiūⁿ hái-soa.

(3) Sò-lô sim kiaⁿ; in-uī kiau-ngō͘ khò ka-tī, bô khò Siōng-tè, ū-pī thih-khì.

(4) Sò-lô chū-choan thè Sat-bó-jíⁿ hiàn-chè.

(5) Sat-bó-jíⁿ chek-pī Sò-lô, nā-sī Sò-lô bô uī choē thòng-khó͘, lâu ba̍k-sái.

2) Khò kā-tī ê Sò-lô(14:)

(1) Tuì-te̍k chin-chē, Sò-lô ê kun-peng chí-ū 600 lâng. Kàu chit-tia̍p Sò-lô iáu m̄-káⁿ chhéng-mn̄g Siōng-tè, khò ka-tī.

(2) Sò-lô ê kiáⁿ Iok-ná-tan (=Siōng-tè ê in-huī) khì sio-thâi. In-uī sèng-pāi choân chāi Siōng-tè, put-chāi lâng ê chē-chió.

3) Siū khì-sak ê Sò-lô(15:).

(1) Siōng-tè bēng-lēng i tio̍h choân-bia̍t A-má-lia̍t[sic.] lâng. Piáu-bêng kap chêng-io̍k chiàn-cheng.

(2) Sò-lô uî-bēng(違命). Chū-chûn só͘ lia̍h ê mi̍h. Piáu-bêng thé-thiap jio̍k-thé.

(3) Sat-bó-jíⁿ chek-pī Sò-lô. Chóng-sī Sò-lô uī-tio̍h kò͘ thé-biān, bô hâng-ho̍k, só͘-í Sèng-lêng lī-khui i, chìn-ji̍p Tāi-pi̍t ê sin. Taⁿ Tāi-pi̍t hō͘ Sèng-lêng chhiong-moá, Sò-lô hō͘ siâ-lêng chhiong-moá.

Tē 3 toāⁿ: Tāi-pi̍t ê tī-sè(16:─31:)

[Sat-bó-jíⁿ ê thî-khàu kap kî-tó ê kiat-kio̍k, Tāi-pi̍t siū boah-iû chò ông].

1. Siū boah-iû ê Tāi-pi̍t(16:1─13).

1) Iâ-hô-hoa bô khoàⁿ goā-phoê, chù-tiōng lāi-sim. Tâi-pi̍t tī ke-tiong chò sió--ê, chóng-sī Siōng-tè tiōng-iōng i.

2) Sat-bó-jíⁿ kā Tāi-pi̍t boah-iû Siōng-tè ê Sîn kap i tī-teh. I sī oân-choân khiam-pi ê chheng-liân.

3) Sèng-lêng lī-khui Sò-lô, siâ-lêng chìn-ji̍p i ê sim-tiong; só͘-í hoat-chhut lāu phî-khì.

2. Hōng-sū ê Tāi-pi̍t(16:14─20:).

1) Tī Sò-lô ê bīn-chêng toâⁿ-khîm ê Tāi-pi̍t (16:14─23), Sò-lô tiàu Tāi-pi̍t lâi toâⁿ-khîm, ǹg-bāng ē tit khu siâ-lêng, kái lāu phî-khì.

2) Phah-sí Kho-lī-a ê Tāi-pi̍t(17:).

(1) Kho-lī-a háng-hoah, Sò-lô tio̍h-kiaⁿ.

(2) Tāi-pi̍t khò sìn-sim phah-sí Kho-lī-a.

(3) Tāi-pi̍t tek-sèng siū soán chò ông-sài(王婿).

3) Kap Iok-ná-tan li̍p ài ê tiâu-iok ê Tāi-pi̍t(18:1─7). Io̍k-ná-tan ê sim kap Tāi-pi̍t ê sim saⁿ khè-ha̍p(契合). Ū siū lêng-kám ê lâng chiah ē kap lêng-kám ê lâng khè-ha̍p. Iok-ná-tan chiong ka-kī ê goā-phàu, to-kiàm sàng hō͘ Tāi-pi̍t, sī piáu-bêng kek-goē thiàⁿ i.

4) Siū khún-tio̍k ê Tāi-pi̍t(18:8─20).

(1) Sò-lô ông chhiong-moá oàn-tò͘, ēng chióng-chióng ê hoat-tō͘ beh hāi-sí Tāi-pi̍t.

(2) Tāi-pi̍t khiam-pi m̄-káⁿ siūⁿ beh chò ông ê kiáⁿ-sài.

(3) Tāi-pi̍t oân-choân sūn-ho̍k, un-jiû, khiam-pi, jím-nāi sí-chiong it-koàn.

5) Tit kiù ê Tāi-pi̍t.

(1) Iok-ná-tan khó͘-khǹg lāu-pē Sò-lô m̄-thang hāi-sí Tāi-pi̍t; chóng-sī bô kong-hāu.

(2) Tāi-pi̍t ê bó͘ Bí-kah, ēng nâ kiù Tāi-pi̍t.

(3) Tāi-pi̍t tô-cháu kàu Sat-bó-jíⁿ hia.

6) Tit thiàⁿ ê Tāi-pi̍t(20:).

(1) Iok-ná-tan thiàⁿ Tāi-pi̍t, kap i li̍p-iok.

(2) Sò-lô chek-pī Iok-ná-tan.

3. Siū tui-hòng ê Tāi-pi̍t(21:─30:)

1) Chheng-sim ê Tāi-pi̍t(21:)

(1) Siū Sèng-lêng chhiong-moá ê Tāi-pi̍t, sui-jiân siū Sò-lô tui-jiok, sim iā pêng-an.

(2) Tāi-pi̍t kàu Chè-si A-hi-bí-le̍k ê só͘-chāi, kiû piáⁿ tī-iau, kiû to pó-hō͘ sin-thé. Sio̍k-lêng ê lâng iā kiû oa̍h-miā piáⁿ kap Sèng-lêng ê pó-kiàm.

2) Hô-pêng ê Tāi-pi̍t(22:)

(1) Tāi-pi̍t poaⁿ-soá choân-ke(Tāi-hàu).

(2) Sò-lô thâi-sí 85 miâ chè-si.

(3) Tāi-pi̍t an-uì kiù A-pí-a-thaⁿ.

3) Sio̍k lêng ê Tāi-pi̍t(23:)

◎Sio̍k lêng ê Tāi-pi̍t.

(1) Put-lūn sím-mi̍h sū, kiû mn̄g Siōng-tè.

(2) Thiaⁿ Siōng-tè ê chí-ì.

(3) Ho̍k-chiông Siōng-tè ê chí-ì.

◎Sio̍k kuí ê Sò-lô.

(1) Hām-hāi Tāi-pi̍t.

(2) Tui-koáⁿ Tāi-pi̍t.

(3) Khún-tio̍k Tāi-pi̍t.

4) Poē si̍p-jī-kè ê Tāi-pi̍t(24:)

(1) Tāi-pi̍t tô-cháu kàu ún-ki-tí ê tōng-khang.

(2) Ū ki-hoē thang thâi-sí Sò-lô, i m̄, chí-ū koah i ê saⁿ-á-ki, thang chai i ê sim sèng-kiat.

5) Siū kàu ê Tāi-pi̍t.

(1) Sat-bó-jíⁿ sí, Sò-lô m̄-khéng sàng-chòng.

(2) Tāi-pi̍t tô-cháu iau, kiû Ná-pat sàng piáⁿ.

(3) Ná-pat m̄, Tāi-pi̍t kong-kek i.

(4) Tāi-pi̍t hoaⁿ-hí siū Siōng-tè kéng-kài.

6) Kèng-uì ê Tāi-pi̍t(26:)

(1) Sò-lô beh hāi-sí Tāi-pi̍t.

(2) Tāi-pi̍t kèng-uì Chú, bô ài kok-kek siū boah-iû--ê.

(3) Tāi-pi̍t kiû Sò-lô m̄-thang tui-koáⁿ i khì goā-pang.

(4) Sò-lô ji̍t-ji̍t hoé-kái, ji̍t-ji̍t hoān-choē.

7) Jím-nāi ê Tāi-pi̍t(27:)

(1) Tāi-pi̍t tô-cháu kàu Hui-lī-sū.

(2) Kiaⁿ-liáu Sò-lô hāi i, tī-hia tiàm chē-chē nî.

(3) Jím-nāi thèng-hāu, àm-chēⁿ chò sū, phah-sí chē-chē tuì-te̍k.

8) Mn̄g kuí ê Sò-lô(28:).

(1) Hui-lī-sū lâng thiau-chiàn, só͘-í Sò-lô mn̄g kuí.

(2) Kuí chai, ké chò Sat-bó-jíⁿ lâi kóng-oē.

9) Kiaⁿ-hiâⁿ ê Sò-lô(29:)

(1) Lióng-pêng soan-chiàn, Sò-lô kiaⁿ.

(2) Tāi-pi̍t tit-tio̍h Siōng-tè khui sin lō͘.

10) Tek-sèng ê Tāi-pi̍t(30:)

(1) Tāi-pi̍t tò-lâi Sián-kek-lia̍p ê sî, thiaⁿ tio̍h A-má-le̍k lâng lâi thiaⁿ-iâⁿ.

(2) Tāi-pi̍t ê bó͘-kiáⁿ siū-lia̍h, châi-bu̍t siū toa̍t.

(3) Tāi-pi̍t toā sit-chì, toā-khàu, oá-loā Siōng-tè.

(4) Siōng-tè hō͘ i thâi-iâⁿ A-má-le̍k lâng, bó͘-kiáⁿ kap châi-bu̍t lóng chhiúⁿ tò-tńg.

11) Chū-sat ê Sò-lô(31:).

(1) Hui-lī-sū lâng thâi-iâⁿ Í-sek-lia̍t peh-sìⁿ.

(2) Sò-lô kò͘ thé-biān, kiaⁿ-liáu hō͘ tuì-te̍k thâi-sí, chiū chū-sat.

(3) Sò-lô 3 ê kiáⁿ iā tīn-bông(陣亡).

(4) Ngá-pí lâng tap Sò-lô ê in-chêng, chiong i kap 3 ê kiáⁿ ê sin-si sio-hu, chòng tī Ngá-pí ê liú-chhiū-ē.

5) Ngá-pí lâng uī-tio̍h Sò-lô ê sí, kìm-chia̍h 7 ji̍t kú.

## 漢羅（Ùi原文改寫）

六十六卷的聖冊

許水露

(接10月第13面)

1937年11月632期     16-18

第2段：掃羅的治世(8：─15)。

[百姓愛要求設立一个王，上帝就賞賜掃羅予in]。

I. 掃羅受揀做王(8：─10)。

1) 撒母耳年老(8：)

撒母耳年老，囝兒不肖，可見老母的感化力比老爸較大。百姓愛要求設立一个王來管理，上帝孤不將允准。總是王的確著聽上帝的話，完全順服敬畏主，主才欲用伊。

2)謙卑的掃羅(9：)

伊講「我是便雅憫支派中做第一小--的」。◎舊約的掃羅，是保羅變做掃羅。◎新約的掃羅，是變做保羅。起初掃羅真謙卑。伊的品性：(1)孝順爸母；(2)尊敬先知；(3)在主面前謙卑。

3)神器的掃羅(神器)(10：)

撒母耳讖語掃羅所欲拄著--的：─

(1) 「欲拄著兩个人講牛揣著啦」：一切的掛慮上帝設法，一切的鎖鏈上帝斬斷。

(2) 「到伯特利欲3个人提兩个餅予你」：上帝欲替你設法衣、食問題；所以著盡忠為主做工。

(3) 「了後你欲到上帝的山。佮先知相佮佇咧，才會得著聖靈的充滿。人若無受聖靈的感動，袂得做上帝的奴僕」。

後來撒母耳用油抹掃羅，設立伊做王。

2. 統治的掃羅(統治)(11：12：)。

1) 神用掃羅(神用)(11：)。

(1) 亞捫王欲閣攻打雅比人(11：1─4)。雅比人知自己軟弱，愛欲佮in和解。總是亞捫王講，「恁著代先予阮搤正目，然後才欲佮恁立約和解」。這是魔鬼所用的法度。

(2) 雅比人求掃羅王救in(11：5─11)。掃羅王求主幫贊，將百姓分做3大隊，佇清早的時去攻擊亞捫人的營，大得勝。這是表明信徒佇清早讀經，祈禱遮的刣贏魔鬼。

(3)掃羅王連戰連勝(11：12─15)。百姓大歡喜，因為掃羅謙卑予上帝用，大得勝。

2) 撒母耳的訣別(12：)

撒母耳設立掃羅王了後，就勇退，就開辭別會。

(1) 撒母耳對會眾講：

A)我毋捌克虧人。

B)毋捌強奪人的物。

(2)上帝親身管理恁，恁著

A)敬畏上帝。

B)服侍上帝。

C)疼趁上帝。

掃羅王不過是上帝的器具nā-tiāⁿ。撒母耳講了，就祈禱上帝，後來雷大霆，雨大落，百姓大驚，顯明百姓愛設立王，是上帝所無歡喜--的。撒母耳安慰百姓祈禱了，上帝才煞伊的受氣。

3. 受棄捒的掃羅(13：)。

1)驕傲的掃羅(13：)。

(2)腓利士人閣來挑戰，人濟親像海沙。

(2)掃羅心驚；因為驕傲靠家己，無靠上帝，預備鐵器。

(3)掃羅自專替撒母耳獻祭。

(4)撒母耳責備掃羅，若是掃羅無為罪痛苦，流目屎。

2)靠家己的掃羅(14：)

(1)對敵真濟，掃羅的軍兵只有600人。到這霎掃羅猶毋敢請問上帝，靠家己。

(2)掃羅的囝約拿單(=上帝的恩惠)去相刣。因為勝敗全在上帝，不在人的濟少。

3)受棄捒的掃羅(15：)。

(1)上帝命令伊著全滅亞瑪力人。表明佮情慾戰爭。

(2)掃羅違命。自存所掠的物。表明體貼肉體。

(3)撒母耳責備掃羅。總是掃羅為著顧體面，無降服，所以聖靈離開伊，進入Tāi-pi̍t的身。Taⁿ Tāi-pi̍t予聖靈充滿，掃羅予邪靈充滿。

第3段：Tāi-pi̍t的治世(16：─31：)

[撒母耳的啼哭佮祈禱的結局，Tāi-pi̍t受抹油做王]。

1. 受抹油的Tāi-pi̍t(16：1─13)。

1)耶和華無看外皮，注重內心。Tâi-pi̍t佇家中做小--的，總是上帝重用伊。

2)撒母耳共Tāi-pi̍t抹油上帝的神佮伊佇咧。伊是完全謙卑的青年。

3)聖靈離開掃羅，邪靈進入伊的心中；所以發出老脾氣。

2. 奉仕的Tāi-pi̍t(16：14─20：)。

1)佇掃羅的面前彈琴的Tāi-pi̍t (16：14─23)，掃羅召Tāi-pi̍t來彈琴，向望會得驅邪靈，改老脾氣。

2)拍死Kho-lī-a的Tāi-pi̍t(17：)。

(1) Kho-lī-a喊喝，掃羅著驚。

(2) Tāi-pi̍t靠信心拍死Kho-lī-a。

(3) Tāi-pi̍t得勝受選做王婿。

3)佮約拿單立愛的條約的Tāi-pi̍t(18：1─7)。約拿單的心佮Tāi-pi̍t的心相契合。有受靈感的人才會佮靈感的人契合。約拿單將家己的外袍，刀劍送予Tāi-pi̍t，是表明格外疼伊。

4)受窘逐的Tāi-pi̍t(18：8─20)。

(1)掃羅王充滿怨妒，用種種的法度欲害死Tāi-pi̍t。

(2)Tāi-pi̍t謙卑毋敢想欲做王的囝婿。

(3)Tāi-pi̍t完全順服，溫柔，謙卑，忍耐死-將一貫。

5)得救的Tāi-pi̍t。

(1)約拿單苦勸老爸掃羅毋通害死Tāi-pi̍t；總是無功效。

(2)Tāi-pi̍t的某米甲，用籃救Tāi-pi̍t。

(3)Tāi-pi̍t逃走到撒母耳遐。

6)得疼的Tāi-pi̍t(20：)。

(1)約拿單疼Tāi-pi̍t，佮伊立約。

(2)掃羅責備約拿單。

3. 受追放的Tāi-pi̍t(21：─30：)

1) 清心的Tāi-pi̍t(21：)

(1)受聖靈充滿的Tāi-pi̍t ，雖然受掃羅追逐，心也平安。

(2)Tāi-pi̍t到祭司亞希米勒的所在，求餅治枵，求刀保護身體。屬靈的人也求活命餅佮聖靈的寶劍。

2)和平的Tāi-pi̍t(22：)

(1) Tāi-pi̍t搬徙全家(大孝)。

(2)掃羅刣死85名祭司。

(3) Tāi-pi̍t安慰救亞比亞他。

3)屬靈的Tāi-pi̍t(23：)

◎屬靈的Tāi-pi̍t。

(1)不論甚物事，求問上帝。

(2)聽上帝的旨意。

(3)服從上帝的旨意。

◎屬鬼的掃羅。

(1)陷害Tāi-pi̍t。

(2)追趕Tāi-pi̍t。

(3)窘逐Tāi-pi̍t。

4)背十字架的Tāi-pi̍t(24：)

(1) Tāi-pi̍t逃走到隱基底的洞空。

(2)有機會通刣死掃羅，伊毋，只有割伊的衫仔裾，通知伊的心聖潔。

5)受教的Tāi-pi̍t。

(1) 撒母耳死，掃羅毋肯送葬。

(2) Tāi-pi̍t逃走枵，求拿八送餅。

(3)拿八毋，Tāi-pi̍t攻擊伊。

(4) Tāi-pi̍t歡喜受上帝警戒。

6)敬畏的Tāi-pi̍t(26：)

(1)掃羅欲害死Tāi-pi̍t。

(2) Tāi-pi̍t敬畏主，無愛kok-kek受抹油--的。

(3) Tāi-pi̍t求掃羅毋通追趕伊去外邦。

(4)掃羅日日悔改，日日犯罪。

7)忍耐的Tāi-pi̍t(27：)

(1)Tāi-pi̍t逃走到腓利士。

(2)驚了掃羅害伊，佇遐踮濟濟年。

(3)忍耐聽候，暗靜做事，拍死濟濟對敵。

8)問鬼的掃羅(28：)。

(1)腓利士人挑戰，所以掃羅問鬼。

(2)鬼知，假做撒母耳來講話。

9)驚惶的掃羅(29：)

(1)兩爿宣戰，掃羅驚。

(2) Tāi-pi̍t得著上帝開新路。

10)得勝的Tāi-pi̍t(30：)

(1) Tāi-pi̍t倒來洗革拉的時，聽著亞瑪力人來聽營。

(2) Tāi-pi̍t的某囝受掠，財物受奪。

(3) Tāi-pi̍t大失志，大哭，倚賴上帝。

(4)上帝予伊刣贏亞瑪力人，某囝佮財物攏搶倒轉。

11)自殺的掃羅(31：)。

(1)腓利士人刣贏以色列百姓。

(2)掃羅顧體面，驚了予對敵刣死，就自殺。

(3)掃羅3个囝也陣亡。

(4)雅比人答掃羅的恩情，將伊佮3个囝的身屍燒灰，葬佇雅比的柳樹下。

5)雅比人為著掃羅的死，禁食7日久。
