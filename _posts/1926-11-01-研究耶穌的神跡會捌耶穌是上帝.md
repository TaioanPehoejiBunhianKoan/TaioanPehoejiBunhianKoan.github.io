---
title: "研究耶穌的神跡會捌耶穌是上帝"
categories:
  - 散文
tags:
  - 陳清義 Tân Chheng-gī
toc: true
toc_sticky: true
---

# Gián-kiù Iâ-so͘ ê sîn-jiah oē bat Iâ-so͘ sī Siōng-tè

## 文獻資訊

| 項目 | 資料 |
|---|---|
| 作者 | 陳清義 Tân Chheng-gī |
| 卷期 | 芥菜子 |
| 卷期 | 第 10 號 |
| 日期 | 1926/11 |
| 頁數 | 3-4 |

## 白話字（原文數位化）

Gián-kiù Iâ-so͘ ê sîn-jiah

oē bat Iâ-so͘ sī Siōng-tè

Iâ-so͘ tī sè-kan ê sî, m̄-nā sì-koè thoân tō-lí, iā kiâⁿ choē-choē sîn-jiah. I só͘ kiâⁿ ê sîn-jiah, m̄-sī chhin-chhiūⁿ kî-su̍t-ka ê khoán, hō͘ lâng khoàⁿ sim-sek, lóng sī ēng tō-tek choè bo̍k-tek, lâi kiò-chhíⁿ chèng-lâng, hō͘ i chiū-kūn siōng-tè, iā thang kóng sī thoè Siōng-tè lâi soan-kàu: Koh hián-bêng ū Siōng-tè ê koân tī-teh. án-ni thang chai Iâ-so͘ goân-pún sī Siōng-tè, taⁿ tuì i só͘ kiáⁿ ê sîn-jiah lâi gián-kiù, khoàⁿ I ū hián-chhut sím-mi̍h koân chhin-chhiūⁿ Siōng-tè.

1. Ū hián-chhut cháiⁿ-tī thiⁿ-toē ê koân chhin-chhiūⁿ Siōng-tè. Khoàⁿ I tī ka-lī-lī hái, hō͘ hong éng tiām-chēng ê sū chiū chai iáⁿ, I nā bô cháiⁿ-tī thiⁿ-toē ê koân hong kap éng ún-tàng m̄ sūn I. Kì-jiân oē sūn I, lán thang bat I sī Siōng-tè.

2. Ū hián-chhut koán-hat bān-mi̍h ê koân chhin-chhiūⁿ Siōng-tè.

Khoàⁿ I tī Tí-ka-pho-lī ēng 5 ê piáⁿ 2 bé-hî hō͘ 5 chheng lâng chia̍h kàu pá, koh tī Ka-ná ēng chuí pìⁿ choè chiú, chit chân sū, chiū chai I ū koán-hat bān-mi̍h ê koân, chhin-chhiūⁿ Siōng-tè, hō͘ lán thang bat I bián giâu-gî.

3. Ū hián-chhut koán-lí lâng ê sin-thé, chhin-chhiūⁿ Siōng-tè.

Khoàⁿ i hō͘ chhiⁿ-mî ê oē khoàⁿ-kìⁿ, pái-kha ê oē kiâⁿ, chhàu-hīⁿ lâng ê oē thiaⁿ-kìⁿ, thái-ko ê oē chheng-khì, é-káu ê oē kóng-oē, kú-tn̂g pīⁿ ê oē hó. Chiah ê pīⁿ, lóng sī lâng só͘ boē i-tit. Iâ-so͘ lóng-chóng kā i i-hó, án-ni hō͘ lán thang bat I sī Siōng-tè.

4. Ū hián-chhut tī-lí lâng ê sèng-lêng 性靈 chhin-chhiūⁿ Siōng-tè. Lâng ê sim-lāi só͘ khǹg, ke̍k-kî ún-ba̍t, iáu-bē hián-chhut tī goā-bīn, pa̍t-lâng m̄ chai-iáⁿ, to̍k-to̍k Iâ-so͘ chai lâng ê sim-lāi, beh boē I ê lâng, I chá-chá chai-iáⁿ. Ná-tàn-gia̍p tī bû-hoa-kó chhiū-ē, I iā chai-iáⁿ, si̍t-chāi hō͘ lán thang bat I sī Siōng-tè.

5. Ū hián-chhut koán-lí sí bông 死亡 ê koân chhin-chhiūⁿ Siōng-tè. Khoàⁿ i hō͘ Gâi-ló͘ ê cha-bó͘-kiáⁿ koh-oa̍h, hō͘ chiú-koán hū-jîn lâng ê kiáⁿ koh-oa̍h, hō͘ Lia̍p-sat-lō͘ koh-oa̍h. án-ni bêng-bêng sī Siōng-tè, lán tio̍h bat I.

6. Ū hián-chhut koán-lí Mô͘-kuí ê koân chhin-chhiūⁿ Siōng-tè. Khoàⁿ I siông-siông koáⁿ-tio̍k kuí lī-khui lâng. Kuí thiaⁿ-kìⁿ I ê siaⁿ, chiū kiaⁿ, thiaⁿ-kìⁿ I ê bēng-lēng chiū thàn, lóng m̄ káⁿ uî-ke̍h, án-ni I nā m̄-sī Siōng-tè, kuí thài beh sūn I.

Kūn-lâi lâng ài sìn Iâ-so͘ sī lâng, khah khoài. M̄-kú nā tuì I só͘ kiâⁿ ê sîn-jiah lâi gián-kiù, put-tek-put tio̍h sìn I m̄-nā sī lâng, iā sī Siōng-tè. In-uī í-siōng só͘ kóng chit 6 hāng ū bêng ê chèng-kù tī-teh, hō͘ lán thang bat I sī Siōng-tè, m̄ bián giâu-gî.

## 漢羅（Ùi原文改寫）

研究耶穌的神跡

會捌耶穌是上帝

耶穌佇世間的時，毋但四界傳道理，也行濟濟神跡。伊所行的神跡，毋是親像奇術家的款，予人看心適，攏是用道德做目的，來叫醒眾人，予伊就近上帝，也通講是替上帝來宣教：閣顯明有上帝的權佇teh。按呢通知耶穌原本是上帝，今對伊所行的神跡來研究，看伊有顯出啥物權親像上帝。

1、  有顯出宰治天地的權親像上帝。看伊佇加利利海，予風湧恬靜的事就知影，伊若無宰治天地的權風佮湧穩當毋順伊。既然會順伊，咱通捌伊是上帝。

2、  有顯出管轄萬物的權親像上帝。看伊佇底加波利用5个餅2 尾魚予5千人食到飽，閣佇加納用水變做酒，這層事，就知伊有管轄萬物的權，親像上帝，予咱通捌伊免僥疑。

3、  有顯出管理人的身體，親像上帝。看伊予青盲的會看見，跛跤的會行，臭耳人的會聽見，thái-ko 的會清氣，啞口的會講話，久長病的會好。遮个病，攏是人所袂醫得。耶穌攏總共伊醫好，按呢予咱通捌伊是上帝。

4、  有顯出治理人的聖靈，性靈親像上帝。人的心內所囥，極其隱密，猶未顯出佇外面，別人毋知影，獨獨耶穌知人的心內，欲賣伊的人，伊早早知影。那但業佇無花果樹下，伊也知影，實在予咱通捌伊是上帝。

5、  有顯出管理死亡的權親像上帝。看伊予睚魯的查某囝復活，予酒館婦人人的囝復活，予拉撒路復活。按呢明明是上帝，咱著捌伊。

6、  有顯出管理魔鬼的權親像上帝。看伊常常趕逐鬼離開人。鬼聽見伊的聲，就驚，聽見伊的命令就趁，攏毋敢違逆，按呢伊若毋是上帝，鬼thài欲順伊。

近來人愛信耶穌是人，較快。毋kú若對伊所行的神跡來研究，不得不著信伊毋但是人，也是上帝。因為以上所講這6項有明的證據佇teh，予咱通捌伊是上帝，毋免僥疑。
