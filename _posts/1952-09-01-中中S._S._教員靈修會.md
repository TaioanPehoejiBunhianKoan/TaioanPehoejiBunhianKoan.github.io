---
title: "中中S. S. 教員靈修會"
categories:
  - 詩
tags:
  - 無lo̍h名
toc: true
toc_sticky: true
---

# Tiong Tiong S. S. kàu-oân Lêng-siu-hoē

## 文獻資訊

| 項目 | 資料 |
|---|---|
| 作者 | 無lo̍h名 |
| 卷期 | 台灣教會公報 |
| 卷期 | 第765號 |
| 日期 | 1952/9 |
| 頁數 | 23 |

## 白話字（原文數位化）

Tiong Tiong S. S. kàu-oân Lêng-siu-hoē

1952.09 tē 765 hō p.23

Chhit goe̍h 22-25, chū-chi̍p tī Tâi-tiong Liú-goân lé-pài-tn̂g.

--------

Chit phiⁿ sī Lâm Tiong Chú-ji̍t-o̍h kàu-oân Lêng siu-hoē ê sî, Káng-su Chhoà Phòng Sian-seⁿ só͘ káng-gī ê goân-kó. I chò Chú ê kang sī tē 30 nî, hiān-sî tī Sin-chhī kàu-hoē. I hong-hù ê keng-giām thang tuì i ê bûn hō͘ lán khoàⁿ-chhut. ǹg-bāng ē chò lán ê lī-ek.

Kóng-oē-hoat

1. Lâm Tiong kàu-oân Siu-ióng-hoē,

Tuì thâu chiàu sǹg chin-chē hoê;

Chit pái koh-chài tit khai-chhui,

Lâi hù tâng-kang tuì ta̍k uī.

2. Hoaⁿ hí thiⁿ-khì ū khoe-ho̍k,

Hō͘ lán chhut-ji̍p hó kang-chok:

Ē tit chiah-nih hó kai-chài,

Kám-siā Thiⁿ-pē só͘ an-pâi.

3. Káng-su khún-chhiat lâi káng-gī,

Kù-kù ū la̍t hó ì-bī;

Thèng-chiòng jia̍t-sim chin tì-ì,

Ke-thiⁿ lêng-siu kap oa̍h-khì.

4. Phí-jîn siū phài bēng-lēng,

Chí-tēng tio̍h kóng chi̍t tiám cheng;

Kì-jiân siū-tio̍h chin hó ì,

M̄-káⁿ chài-saⁿ lâi the sî.

5. Tê-ba̍k chiū-sī kóng-oē-hoat,

Kî-si̍t kháu-châi chin ló͘-choat;

Taⁿ kóng sī beh kóng án-choáⁿ,

ài chiàu chhù-sū hun kuí toāⁿ.

6. Lūn oē piáu-pe̍k sim só͘ siūⁿ,

Hō͘ lâng chai lí ê chú-tiuⁿ;

Ti chia só͘ kóng ê soat-oā,

Sī chí káng-tō kiù éng-oa̍h.

7. Káng-tō sī chí kóng hok-im,

Kiù-chú kiù lâng ê thiàⁿ-sim;

Chióng-luī ū tê-ba̍k, kái-sek,

Í-ki̍p tē-chí kap keng-le̍k.

8. Ha̍p sî chiàu khoàⁿ lâi soán-te̍k,

Kóng-chhut hō͘ lâng chin iú-ek;

Beh kóng it-tēng bo̍h loān lām,

Toan-toan tiah tiah ài hun chām.

9. Kî-tiong só͘ hun ê phiau-chún,

Thâu-sū, pún-lūn kap kiat-lūn;

Teh kóng tio̍h kóng chin chhián-hiān,

Hō͘ thiaⁿ kám-kak tī gán-chiân.

10.Ū sî iā thang ēng tô͘ khoàⁿ,

Chhiok-bo̍k khoài kì tī sim-koaⁿ;

Só͘ kóng nā-sī chin chhim-tîm,

Teh thiaⁿ chin-chiàⁿ oh chù-sim.

11.Kì-tit chāi-chá Sòng Bo̍k-su,

Tuì goán ū bat kóng chi̍t-kù,

Muí pái beh kóng só͘ pī-pān,

Tio̍h ài thé-thiap siāng ham-bān.

(Thāi-sio̍k).

## 漢羅（Ùi原文改寫）

中中S. S. 教員靈修會

1952.09 第765號 p.23

七月22-25，聚集佇台中柳原禮拜堂。

--------

這篇是南中主日學教員靈修會的時，講師蔡Phòng先生所講義的原稿。伊做主的工是第30年，現時佇新市教會。伊豐富的經驗通對伊的文予咱看出。向望會做咱的利益。

講話法

1. 南中教園修養會，

對頭照算真濟回；

這擺閣再得開催，

來赴同工對逐位。

2. 歡喜天氣有恢復，

予咱出入好工作；

會得遮爾好kai-ch愛，

感謝天父所安排。

3. 講師懇切來講義，

句句有力好意味；

聽眾熱心真致意，

加添靈修佮活氣。

4. 鄙人受派趁命令，

指定著講一點鐘；

既然受著真好意，

毋敢再三來推辭。

5. 題目就是講話法，

其實口才真魯拙；

今講是欲講按怎，

愛照次序分幾段。

6. 論話表白心所想，

予人知你的主張；

佇遮所講的說話，

是指講道救永活。

7. 講道是指講福音，

救主救人的疼心；

總類有題目，解釋，

以及地址佮經歷。

8. 合時照看來選擇，

講出予人真有益；

欲講一定莫亂濫，

端端的的愛分站。

9. 其中所分的標準，

頭序，本論佮結論；

Teh講著講真淺現，

予聽感覺佇眼前。

10. 有時也通用圖看，

觸目快記佇心肝；

所講若是真深沉，

Teh聽真正oh注心。

11. 記得在早宋牧師，

對阮有捌講一句；

每擺欲講所備辦，

著愛體貼上頇慢。

（待續）
