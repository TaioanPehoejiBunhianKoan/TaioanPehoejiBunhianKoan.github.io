---
title: "這月著做恁的正月"
categories:
  - 無分類
tags:
  - 陳金然 Tân Kim-jiân
toc: true
toc_sticky: true
---

# Chit goeh2 tio̍h chò lín ê chiaⁿ-goe̍h

## 文獻資訊

| 項目 | 資料 |
|---|---|
| 作者 | 陳金然 Tân Kim-jiân |
| 卷期 | 台灣教會公報 |
| 卷期 | 第623號 |
| 日期 | 1937/2 |
| 頁數 | 4-5 |

## 白話字（原文數位化）

Chit goe̍h tio̍h chò lín ê chiaⁿ-goe̍h

Chhut 12:1

1937年2月623期       4-5

Chêng chò lô͘-châi, liân la̍k-ji̍t bô chū-chú. Taⁿ Siōng-tè lâi tháu-pàng, lâi kiù-sio̍k. Chit-tia̍p liáu-āu sī kok-bîn, sī chū-chú , la̍k-ji̍t iā ài to̍k-li̍p chū-chú, si̍t-chāi sī khian khun it-choán lah! In-uī Siōng-tè ū oāⁿ-sin bān-mi̍h. Chiū-sī oāⁿ la̍k-ji̍t ,"Chit-goe̍h tio̍h chò lín ê chiaⁿ-goe̍h." Oāⁿ lô͘-châi chò chú-bîn─Chhut Ai-ki̍p. Oāⁿ choē-jîn chò I ê hō͘-sû. Si̍t-chāi sī keng-thian tōng-tē ê sū-si̍t lah!

Koan-hē "Chit-goe̍h" ê le̍k-sú , lán bián gī-lūn. "Chit-goe̍h" chiū-sī tit-kiù Chhut Ai-ki̍p ê kì-liām lah! Sī Í-sek-lia̍t chong-kàu-sú-siōng ê chi̍t choán-ki, iā-sī lán sìn-gióng seng-gâi ê kài-soàⁿ. Sìn-gióng si̍t-chāi sī lán ê seng-gâi ê chhut-hoat-tiám, sī lán sìn-gióng ê chiaⁿ-goe̍h! In-uī tuì choē-ok tit-kiù m̄-sī kiat-boé, sī sin seng-gâi ê thâu-chi̍t pō͘, sī sin oa̍h-miā ê khí-thâu, sī sìn-gióng seng-oa̍h ê chiaⁿ-goe̍h lah!

"Chit-goe̍h" sī kì-liām Siōng-tè ēng I ê toā koân-lêng lâi sím-phoàⁿ hiah ê ap-pek I ê peh-sèⁿ--ê, chiū-sī Í-sek-lia̍t lâng ê "Poâⁿ-koè-cheh" lah! Tuì "Poâⁿ-koè-cheh ê iûⁿ-ko"(I Lîm 5:7). Chiū tit Chhut Ai-ki̍p, bián koh chò lô͘-châi. Chit ê iûⁿ-ko tio̍h "bô hâ-chhû"─oân-choân, "boē moá-nî"─sèng-kiat, "iûⁿ-ko-á" - lêng-le̍k, chiàⁿ-sī Siōng-tè iûⁿ-ko lah!"(Hān 1:29). Nā m̄-sī tuì chit ê iûⁿ-ko, chiū bô lō͘ thang tit-kiù. Lán tāi-ke kiám m̄-sī tī Ai-ki̍p ê Í-sek-lia̍t lâng mah? kiám m̄-sī choē-jîn mah? kiám ū sím-mi̍h kong-lô thang tit chheng-chò-gī mah? "In-uī chai lán siū-sio̍k thoat-chhut tuì chó͘-kong só͘ liû-thoân khang-khang kiâⁿ-chò, m̄-sī ēng ē pāi-hoāi ê mi̍h, he̍k-sī gîn, á-sī kim; sī ēng pó-hoeh, chhin-chhiūⁿ bô hâ-chhû, bô ù-oè ê iûⁿ-á--ê, chiū-sī Ki-tok ê hoeh."(I Pí 1:18,19). "Hoeh" chiū-sī oa̍h-miā ; lâu-hoeh, chiū-sī hiàn oa̍h-miā. Mn̂g-bâi, mn̂g-khiā boah-hoeh, sī piáu-bêng tī hit lāi-bīn ê lâng lóng í-keng sí. Lán sìn Chú , chiū-sī pún-sin sí, ǹg Siōng-tè lâi oa̍h. "Goá bat kap Ki-tok tâng tèng si̍p-jī-kè, goá iáu-kú teh oa̍h , m̄-sī iû-goân goá, chiū-sī Ki-tok tiàm tī goá teh oa̍h, koh goá hiān-kim tī jio̍k-thé só͘-ū ê oa̍h, sī chāi tī sìn Siōng-tè ê Kiáⁿ lâi oa̍h "(Ka 2:20). (Chham-khoàⁿ II Lîm 5:14, 15). M̄-nā boah iûⁿ-hoeh, iā tio̍h chia̍h iûⁿ-bah! M̄-sī chi̍t pō͘-hūn nā-tiān , sī "thâu, kha, ngó͘-chōng", chiū-sī choân-pō͘ lóng tio̍h chia̍h, oân-choân sêng-siū lah! Lán sìn Ki-tok, iā-sī tio̍h oân-choân sìn-khò Ki-tok ê 'choân jîn-keh' lah! In-uī sìn-gióng Ki-tok , bô ū pō͘-hūn-tek , iā bô chā-ji̍t, kin-á-ji̍t. M̄-sī chā-ji̍t sìn hit pō͘-hūn, kin-á-ji̍t sìn chit pō͘-hūn; sī tio̍h oân-choân hâng-ho̍k, oân-choân sêng-siū, oân-choân sìn-khò lah!

Taⁿ Siōng-tè hoan-hù tio̍h kái-le̍k(改曆) lâi kì-liām I toā koân-lêng ê chín-kiù, hō͘ lán chai lán ê Siōng-tè sī sin-kí-goân ê Siōng-tè. Lán lâng siông-siông ê sit-pāi , nā-sī Siōng-tè ū koh hō͘ lán sin ê ki-hoē, kā lán khui sin ê kí-goân.

Chhiáⁿ mn̄g lán ū kái-le̍k, khui sin kí-goân bô? Bat tiàm tī iûⁿ-ko ê hoeh lâi tit-kiù bô? Ū oân-choân sêng-siū iûⁿ-ko ê bat bô? Ū Chhut Ai-ki̍p bē? Hiān-chāi ê seng-oa̍h sī tuì sìn-khò Iâ-so͘ Ki-tok lâi oa̍h mah? Lâng tuì sìn Siōng-tè ê Kiáⁿ Iâ-so͘ Ki-tok liáu-āu, i ê seng-oa̍h tek-khak toā kái-kek , toā piàn-hoà, chiū-sī chiâⁿ-chò chi̍t ê sin chhòng-chō ê lâng lah! Che chiū-sī hit ê lâng ê sin kí-goân, chiū-sī i ê sìn-gióng ê chiaⁿ-goe̍h lah!

(Tân Kim-jiân)

## 漢羅（Ùi原文改寫）

這月著做恁的正月

出12：1

1937年2月623期       4-5

前做奴才，連六日無自主。Taⁿ上帝來敨放，來救贖。這霎了後是國民，是自主，六日也愛獨立自主，實在是乾坤一轉啦！因為上帝有換新萬物。就是換六日，「這月著做恁的正月。」換奴才做子民─出埃及。換罪人做伊的後嗣。實在是驚天動地的事實啦！

關係「這月」的歷史，咱免議論。「這月」就是得救出埃及的記念啦！是以色列宗教史上的一轉機，也是咱信仰生涯的界線。信仰實在是咱的生涯的出發點，是咱信仰的正月！因為對罪惡得救毋是結尾，是新生涯的頭一步，是新活命的起頭，是信仰生活的正月啦！

「這月」是記念上帝用伊的大權能來審判遐的壓迫伊的百姓--的，就是以色列人的「盤過節」啦！對「盤過節的羊羔」(I林 5：7)。就得出埃及，免閣做奴才。這个羊羔著「無瑕疵」─完全，「未滿年」─聖潔，「羊羔仔」 - 能力、正是上帝羊羔啦！(翰 1：29)。若毋是對這个羊羔，就無路通得救。咱大家敢毋是佇埃及的以色列人mah？敢毋是罪人mah？敢有甚物功勞通得稱做義mah？「因為知咱受贖脫出對祖公所流傳空空行做，毋是用會敗壞的物，或是銀，抑是金；是用寶血，親像無瑕疵，無污穢的羊仔--的，就是基督的血。」(I彼1：18，19)。「血」就是活命；流血，就是獻活命。門楣，門徛抹血，是表明佇彼內面的人攏已經死。咱信主，就是本身死，向上帝來活。「我捌佮基督同釘十字架，我猶過teh活，毋是猶原我，就是基督踮佇我teh活，閣我現今佇肉體所有的活，是在佇信上帝的囝來活」(加2：20)。(參看II林 5：14，15)。毋若抹羊血，也著食羊肉！毋是一部分nā-tiāⁿ ，是「頭，跤，五臟」，就是全部攏著食，完全承受啦！咱信基督，也是著完全信靠基督的「全人格」啦！因為信仰基督，無有部分的，也無昨日，今仔日。毋是昨日信彼部分，今仔日信這部分；是著完全降服，完全承受，完全信靠啦！

Taⁿ上帝吩咐著改曆來記念伊大權能的拯救，予咱知咱的上帝是新紀元的上帝。咱人常常的失敗，若是上帝有閣予咱新的機會，共咱開新的紀元。

請問咱有改曆，開新紀元無？捌踮佇羊羔的血來得救無？有完全承受羊羔的捌無？有出埃及未？現在的生活是對信靠耶穌基督來活mah？人對信上帝的囝耶穌基督了後，伊的生活的確大改革，大變化，就是成做一个新創造的人啦！這就是彼个人的新紀元，就是伊的信仰的正月啦！

(陳金然)
