---
title: "一概莫得掛慮"
categories:
  - 散文
tags:
  - 屏東生 Pêng-tong seng
toc: true
toc_sticky: true
---

# It-khài bo̍h-tit khoà-lū

## 文獻資訊

| 項目 | 資料 |
|---|---|
| 作者 | 屏東生 Pêng-tong seng |
| 卷期 | 台灣教會公報 |
| 卷期 | 第581卷 |
| 日期 | 1933/8 |
| 頁數 | 5 |

## 白話字（原文數位化）

It-khài bo̍h-tit khoà-lū

Pîn-tong seng

1933.08  581Koàn p.5

Pún-kan Chùn-pêng Sian-siⁿ kóng, ‘'Bô khoàⁿ-kìⁿ ê mi̍h beh hō͘ i ū khoàⁿ-kìⁿ, che sī sìn-gióng ê khuì-la̍t; bô sìn-gióng ê lâng, chit sè-kan ê bu̍t-chit lia̍h-choè chin ún-tàng, chin si̍t-chāi ; ū sìn-gióng ê lâng bān-sū bô si̍t-chāi, bô kú-tn̂g , khoài tńg-seh liû-tōng ê mi̍h.Só͘-í lâng nā him-bō͘ hit ê chhiau-oa̍t tī bu̍t-chit ê sim-lêng kài hit pêng ê sū, chiong che chò bo̍k-tek,in-uī beh tit-tio̍h hit ê, lâi cheng-chìn ê seng-gâi kiò-chò chiàu sîn lâi kiâⁿ ê sìn-gióng ê seng-gâi.''

San-sek tiong-chiòng kóng, ‘'Kî-tó Siōng-tè, chiū-sī hō͘ it-chhè ê hoân-ló cháu-siám ê lō͘.Bô-lūn chiú, á-sī oa̍h-tāng siá-chin, thiàu-bú-tiûⁿ, á-sī sím-mi̍h siat-pī ki-koan, iā boē tit thang hō͘ lán tit-tio̍h uì-an kap pang-chān ê,chí-ū tuì kî-tó thang tit-tio̍h. Kî-tó oē iô-tāng Siōng-tè ê khuì-la̍t(jia̍t-sêng chin-si̍t ê kî-tó). Hō͘ hoān-lān khùn-khó͘ uî-teh ê tiong-kan, iā chai thang kî-tó ê lâng, chiū bô tio̍h-kip, chhiⁿ-kông, koh sim-koaⁿ bē siū-bê lâi hām-lo̍h tī iú-he̍k, koh oē khah-iâⁿ it-chhè ê hoân-ló.''

Sèng Pí-tek kóng, ‘'Lín ēng hoān só͘ khoà-lū ê, kau-hù I, in-uī I koan-sim tī lín''(1 Pí 5:7).

Sèng Pó-lô kóng,''It-khài bo̍h-tit khoà-lū, to̍k-to̍k bān-sū tio̍h ēng kî-tó khùn-kiû kap kám-siā, chiong lín só͘ kiû ê, pâi-lia̍t tī Siōng-tè''(Hui 4:6)

Iú-bêng ê chok-khek-ka, lâng chheng i choè ‘' Khì-ga̍k á-sī kau-hióng-ga̍k ê lāu-pē'' Joseph Haydn(1732-1809), bat chi̍t pái kap nn̄g ê pêng-iú teh tâm-oā ê sî, chiū mn̄g in kóng, ‘'Lín nā hoân-ló,khó͘-thàng ê sî beh cháiⁿ-iūⁿ?''Chi̍t-ê kóng, ;''Tī hit-sî goá beh chia̍h-chiú lâi boē kì-tit hiah ê hoân-ló.''Koh chi̍t-ê kóng, ‘'Goá tī hit-sî beh tuì im-gak lâi kiû uì-an,'' Chóng-sī toā im-ga̍k-ka Joseph Haydn kóng, ‘'Put-lūn siáⁿ im-ga̍k, nā bô lâng chò khek, cháiⁿ-iūⁿ thang toâⁿ, thang gîm thang ián-chàu, thang tit-tio̍h thiaⁿ-liáu oē sóng-khoài?''

Jī goe̍h 27 hō àm, tī Tâi-lâm Kong-koán ū khui Sîn-ha̍k Hāu-iú-hoē chú-chhui ê chû-siān im-ga̍k-hoē, kî-tiong Sîn, Tiong, Lú ha̍k-seng, kî-thaⁿ iú-chì kiōng 100 miâ, só͘ ha̍p-chhiùⁿ''Thiⁿ-toē chhòng-chō'' hit tiâu chin chhut-miâ ê kheh, sī Joseph Haydn chò ê, chin hó thiaⁿ, kóng ‘'Goá tī hoân-ló khó͘-thàng ê sî, goá chiū kî-tó.'' I bô kóng, ‘' Goá tī hit sî chiū kiò lâng ián-chàu goá ê kheh, á-sī pa̍t-lâng ê khek,'' á-sī kóng, ‘'Lín tio̍h tuì im-ga̍k lâi kiû uì-an.'' Si̍t-chāi chin kám-sim, iā thang chin kng-bêng, hoaⁿ-hí ê khoán-sit?'' I ìn kóng, ‘'Siōng-tè ê Sîn tī goá ê sim-lāi, goá ū peng-an, khoài-lo̍k, bē kìm-tit chin hoaⁿ-hí tiô-thiàu chiū-sī.'' Chok-khek-ka ê sèng-keh iā thang tuì i só͘ chò ê khek lâi chai-iáⁿ, che-sī sū-si̍t. Chū-kó͘ ki̍p kim chē-chē ê chok-khek-ka lóng ēng kî-tó lâi chò-khek, che iā-sī sū-si̍t. I só͘ chò ê khek ū kèng-khiân kap sîn-sèng, ū Sîn ê hoaⁿ-hí moá-moá, che iā-sī tuì in ê khek só͘ piáu-hiān ê thang sêng-jīn. Nā thiaⁿ Handel ê chhut-miâ ê ‘'Bí-sài-a,'' á-sī ‘'Hallelujah Chorus'' sím-mi̍h lâng bô kám-kak-tioh hit tiong-kan ê sîn-sèng, kèng-khiân , hoaⁿ-hí ê im-ūn?

Tuì im-ga̍k oē thang tit-tio̍h uì-an, che iā-sī sū-si̍t. Chóng-sī nā bô ū kî-tó, bô thiàⁿ chú ê sim, chiū kui tī khang-khang. Ka-têng sui-jiân ū chi̍t,nn̄g chheng gîn ê piano, á-sī kui cha̍p khoán ê gû-lo̍k siat-pī, á-sī ū chîⁿ-gîn moá sì-soaⁿ, kiat-kio̍k iā-boē tit-tio̍h chin ê uì-an. Kap Chú kiat-liân siong-thong ná chhiū kap ki, chiū ū chin-si̍t ê hoaⁿ-hí, chhin-chhiūⁿ oa̍h chuí-choâⁿ tuì sim-chhân ti̍t-ti̍t chhèng, éng bô soah, ti̍t kàu éng-oa̍h.

(Boē-oân)

## 漢羅（Ùi原文改寫）

一概莫得掛慮

屏東生

1933.08  581卷 p.5

本間俊平先生講，「無看見的物欲予伊有看見，這是信仰的氣力；無信仰的人，這世間的物質掠做真穩當，真實在；有信仰的人萬事無實在，無久長，快轉踅流動的物。所以人若欣慕彼个超越佇物質的心靈界彼爿的事，將這做目的，因為欲得著彼个，來精進的生涯叫做照神來行的信仰的生涯。」

San-sek中將講，「祈禱上帝，就是予一切的煩惱走閃的路。無論酒，抑是活動寫真，跳舞場，抑是啥物設備機關，也未得通予咱得著慰安佮幫贊的，只有對祈禱通得著。祈禱會搖動上帝的氣力(熱誠真實的祈禱)。予患難困苦圍咧的中間，也知通祈禱的人，就無著急，生狂，閣心肝未受謎來陷落佇誘惑，閣會較贏一切的煩惱。」

聖彼得講，「恁用凡所掛慮的，交付伊，因為伊關心佇恁「(I比 5：7)。

聖保羅講，「一概莫得掛慮，獨獨萬事著用祈禱懇求佮感謝，將恁所求的，排列佇上帝」(腓4：6)

有名的作曲家，人稱伊做「器樂抑是交響樂的老爸「Joseph Haydn(1732-1809)，捌一擺佮兩个朋友咧談話的時，就問in講，「恁若煩惱，苦痛的時欲怎樣？」一个講，；「佇彼時我欲食酒來未記得遐的煩惱。」閣一个講，「我佇彼時欲對音樂來求慰安，」總是大音樂家Joseph Haydn講，「不論啥音樂，若無人做曲，怎樣通彈，通吟通演奏，通得著聽了會爽快？」

二月27號暗，佇台南公館有開神學校友會主摧的 慈善音樂會，其中神、中、女學生，其他有志共100名，所合唱「天地創造」彼條真出名的曲，是Joseph Haydn做的，真好聽，講「我佇煩惱苦痛的時，我就祈禱。」伊無講，「我佇彼時就叫人演奏我的曲，抑是別人的曲，」抑是講，「恁著對音樂來求慰安。」實在真感心，也通真光明，歡喜的款式？伊應講，「上帝的神佇我的心內，我有平安、快樂，袂禁得真歡喜趒跳就是。」作曲家的性格也通對伊所做的曲來知影，這是事實。自古及今濟濟的作曲家攏用祈禱來做曲，這也是事實。伊所做的曲有敬虔佮神聖，有神的歡喜滿滿，這也是對in的曲所表現的通承認。若聽Handel的出名的「彌賽亞，」抑是「Hallelujah Chorus」啥物人無感覺著彼中間的神聖、敬虔、歡喜的音韻？

對音樂會通得著慰安，這也是事實。總是若無有祈禱，無疼主的心，就歸佇空空。家庭雖然有一、兩千銀的 piano，抑是規十款的娛樂設備，抑是有錢銀滿四山，結局也未得著真的慰安。佮主結聯相通那樹佮枝，就有真實的歡喜，親像活水泉對心田直直衝，永無煞，直到永活。

(未完)
