---
title: "台灣基督教史"
categories:
  - 散文
tags:
  - 吳昌盛 Gô͘ Chhiong-sēng
toc: true
toc_sticky: true
---

# Tâi-oân Ki-tok-kàu sú

## 文獻資訊

| 項目 | 資料 |
|---|---|
| 作者 | 吳昌盛 Gô͘ Chhiong-sēng |
| 卷期 | 台灣教會報/芥菜子 |
| 卷期 | 第515卷 |
| 日期 | 1928/2 |
| 頁數 | 11-13 |

## 白話字（原文數位化）

Tâi-oân Ki-tok-kàu Sú

Gô͘ Chhiong-sēng

1928.02.01 515 Koàn (KOÀ-CHHÀI-CHÍ TĒ 24 Hō) p.11-13

Tē-it chiuⁿ: Ki-tok-kàu thoân-lâi í-chêng ê Tâi-oân.

Tē 1 chat: Iú-sú í-chêng ê Tâi-oân chū-bîn.

Gián-kiù Siōng-tè kap lâng ê koan-hē, chit-khoán ê būn-toê kiò-choè Chong-kàu būn-toê. Só͘-í nā bô Siōng-tè ê Chong-kàu m̄-sī si̍t-chāi ê chong-kàu. Nā bô lâng ê chong-kàu ia̍h sī kan-ta chi̍t-chéng ê khong-sióng nā-tiāⁿ. Taⁿ beh tiau-cha lán Tâi-oân ê Ki-tok-kàu ê í-chêng, tām-po̍h lâi tiau-cha lán Tâi-oân ê chū-bîn, khiok ia̍h m̄-sī bô lī-ek ê sū. Bián-kóng Tâi-oân tē-it khí-thâu ê chū-bîn, chiū-sī hiān-sî ê Chhiⁿ-hoan ê chó-kong, kàu chám-jiân āu-lâi chiah ū Hàn-bîn-cho̍k, Tāi-hô-bîn-cho̍k kap Se-iûⁿ lâng ji̍p-lâi. Taⁿ tāi-seng lâi gián-kiù Chhiⁿ-hoan ê chó͘-kong.

Siat-sú lán nā beh lâi mn̄g lâng kóng, "Tē-it tāi-seng lâi tiàm Tâi-oân ê lâng sī sím-mi̍h khoán ê lâng?" Tek-khak beh bô giâu-gî īⁿ-kháu tâng-im ìn kóng, "Sī hiān-chāi Chhiⁿ-hoan ê chó͘-kong." Tuì chin-kú ê gián-kiù í-keng khak-si̍t chai in sī sio̍k tī Má-lâi-chéng, koh in ê kin-kì-tē sī tī lâm-pêng. Chóng-sī tuì sím-mi̍h sî in chiah soá lâi Tâi-oân, che tû-khì Siōng-tè í-goā bô lâng chai. Sui-jiân bē thang chai hit-ê khak-si̍t ê nî-kō; m̄-kú lán nā chiong in tē-it tāi-seng kì-chiūⁿ le̍k-sú ê nî-kō lâi chhui-siūⁿ, chiū oē thang chai i ê tāi-khài. In tē-it tāi-seng kì-chiūⁿ le̍k-sú ê, chiū-sī Sui-tiâu Iông-tè Tāi-gia̍p goân-nî, sī Se-kí 608 nî. Lī chím-má sī 1319 nî chêng. Í-goā khiok iáu-ū chin-choē soat; ia̍h ū kóng tuì Hàn-tiâu khí, chóng-sī bô hit-hō khak-si̍t ê chèng-kù. Nā án-ni in soá lâi Tâi-oân toà ê nî-kō siāng-chió kā i khoàⁿ-khí-lâi ia̍h ū 2000 nî chêng.

Chit ê bîn-cho̍k ū chi̍t-chéng te̍k-pia̍t ê sèng-chit, chhin-chhiūⁿ Pak-Au Ná-ui, Suī-tián, hit hong-bīn ê lâng, káⁿ chē soè-chiah chûn chhut goā-hái; oē siū-tit pho-lōng ê táⁿ-kek, khì kàu chin hn̄g oán-cheng, Taⁿ lán iā khoàⁿ i ê hun-pò͘ khu-he̍k chiū oē tām-po̍h chai. In só͘ toà ê khu-he̍k beh kah Sè-kài it-chiu ê choân kū-lî ê saⁿ-ūn-jī. Tang-pêng kàu A-bí-lī-ka tāi-lio̍k ê hū-kūn, Sai-pêng kàu A-hui-lī-ka tāi-lio̍k ê hū-kūn. Ū chit-khoán ê te̍k-sèng, in ê lâi Tâi-oân m̄-sī uî-lân, koh te̍k-pia̍t tuì in ê kin-kì-tē kàu Tâi-oân ê tiong-kan, ū Hui-li̍p-pin kûn-tó, Ba-tan, Ba-bu-ian kûn-tó͘ kap Âng-thâu-sū choè thiàu-chio̍h. Koh Pak-chhek tō hái-liû tuì lâm-hong lâu tuì Tâi-oân ê tang-lâm-hoāⁿ kè. M̄-nā án-ni; hā-kî ū se-lâm ê sìn-hong chit-khoán chéng-chéng ê lí-iû pang-chān in ū ì-sek kap bô ì-sek ê î-bîn.

Sui-jiân in sī sio̍k tī Má-lâi-cho̍k ê In-tō͘-ne-sia, iáu-kù in ê soá-lâi Tâi-oân toà, m̄-sī tuì siāng chi̍t chng lâi ê sī bêng-pe̍k. Tuì in ê oē kap in ê si̍p-koàn lâi gián-kiù ia̍h thang chai. Taⁿ chiong hiān-sî hun-pò͘ tī lán Tâi-oân ê chéng-cho̍k lâi kóng ia̍h iáu-ū chhit-chéng, chiū-sī Tāi-iá-cho̍k, Bu-nńg-cho̍k, Sai-se-toh-cho̍k, Ia-mi-cho̍k. Bián-kóng í-chêng iáu ū khah-choē, che sī sū-si̍t. In-uī chiàu "Sek-chiá seng-chûn" ê hoat-chek, nā bô ha̍h--ê chū-jiân ka-kī oē siau-bia̍t, ū-ê kap pa̍t chéng-cho̍k tông-hoà; tì-kàu i ê kò͘-iú ê oē-gí, si̍p-koàn kap khì-si̍p sòng-sit liáu-liáu.

Í-siōng só͘ kí-khí--lâi chhit-cho̍k ê tiong-kan, ū hun chin-choē siā. Chiàu Tāi-chèng goân-nî ê tiau-cha, iáu-kú ū 665 siā. Nā chiong Hô-lân lâng thóng-tī Tâi-oân hit-sî ê le̍k-sú lâi tiau-cha, lán chiū chai tī in thóng-tī ê ke̍k-sēng sî-tāi, sio̍k in ê koán-hat ia̍h ū 293 siā; tuì án-ni lâi chhui-siūⁿ, tī hit-sî siāng-bô ia̍h ū chi̍t-chheng-siā í-siōng. Só͘-í nā koh siūⁿ khak-chá in ke̍k-sēng ê sî-tāi tek-khak iáu khah-choē. Siā chiū-sī siāng chi̍t ê ka-hē hun chhut-lâi ê huih-cho̍k thoân-thé lâi cho͘-chit ê, chóng-sī ū-sî ia̍h ū kuí-nā hē-thóng ê thoân-thé lâi chi̍p-ha̍p ê, ia̍h sī ū.

Taⁿ chiong in koè-lâi Tâi-oân ê 'kháu-pi,' 'thoân-soat' lâi kóng-khí tām-po̍h hō͘ lán choè chham-khó.

1. "Goán ê chó͘-kong sī tuì lâm-hng lâi ê. In sī chhut goā-hái ê sî gū-tio̍h toā-éng hō͘ hái-liû lâu lâi kàu Tâi-oân ê hái-hoāⁿ chiah chiūⁿ-lio̍k. Tāi-seng sī tiàm tī hái-kîⁿ hū-kūn ê pêng-iá. āu-lâi in-uī koh-chài ū lâng hoān-hong phiau-liû lâi, só͘-í tāi-seng ê chiong in ê só͘-chāi niū hiah ê āu-bé lâi ê; chiah poaⁿ-soá ji̍p loē-tē khì-tiàm. Ū-ê khui hām-khiⁿ lia̍h soaⁿ-tí, chia̍h soaⁿ-ti-bah. Ū-ê tiau keng-chìⁿ khì jiok lo̍k, chiong lo̍k-bah choè ji̍t-si̍t, chiong lo̍k-phê choè saⁿ-khò͘ chhēng. Pa̍k soh-á-kat toà koaⁿ-chin-kut--ni̍h lâi sǹg ji̍t-sò͘. In án-ni chiām-chiām siⁿ-thoàⁿ kàu nā ke chi̍t nn̄g-pah lâng, chiū pun-lī koh-chài khì lēng-goā toà. Tuì án-ni chiah ēng 'Pa̍t-chng' 'Sin-chng,' 'Toā-chng' chit-khoán ê oē lâi hun-piat."

2. Goán ê chó͘-kong pún-toé sī toà tī 'Sa-na-sai.' Tú-tio̍h hit só͘-chāi ū chhut chi̍t-ê iau-koài, kàu lâng nā khùn tiām-chēng, ia̍h m̄-chai tuì tó-uī lâi; ji̍p lâng ê pâng-keng, hian lâng ê phoē, ia̍h chiū bô--khì. Lâng put-chí chin kiaⁿ, tāi-ke saⁿ kéng-kài. Nā kàu mî-sî, ū-ê saⁿ khan-chhiú lâi thiàu-bú, ū-ê uî toà hoé--ni̍h án-ni lâi tî-hông. Chóng-sī chhin-chhiūⁿ án-ni keng-kè chin-kú, hit ê iau-koài ia̍h boē bô--khì. In tāi-ke chiah siong-liông, in-uī oh-tit tî-hông, kóng taⁿ tio̍h koat-tēng lâi soá-uī, ǹg-bāng oē-thang tit-tio̍h siám-pī chit ê chai-iong, ia̍h chiah pa̍k tek choè pâi, poaⁿ thong-cho̍k lo̍h-khì chē, hō͘ i phû tī hái--ni̍h. In khiok bô te̍k-pia̍t ê bo̍k-tek-tē, kan-ta chhut-chāi hong-éng ê phiau-liû, keng-kè chin-choē ji̍t chiah hoat-kiàn-tio̍h chi̍t ê lio̍k-toē, tāi-ke put chí hoaⁿ-hí chiū chiūⁿ soaⁿ. Hit ê só͘-chāi chiū-sī Tâi-oân ê se-hái-hoāⁿ, hiān-sî kiò-choè Chhim-ò ê só͘-chāi, chiū toà tī hia siat chi̍t ê chng beh éng-oán toà tī-hia. Koè chin-kú kiáⁿ-sun siⁿ-thoàⁿ put-chí choē; tì-kàu hit-ê e̍h-e̍h ê só͘-chāi boē sái-tit koh-chài saⁿ-kap toà-tit. Ū chi̍t-ji̍t tuì tē poe̍h chháu-á choè chhiam; boē-thiu ê tāi-seng saⁿ-kap iok, kóng, nā thiu-tio̍h tn̂g-ê thang toà chit pîⁿ-iûⁿ, khòng-iá; nā thiu-tio̍h toé ê tio̍h ài poaⁿ ji̍p lāi-soaⁿ táu-toé, sui-jiân sī pháiⁿ só͘-chāi ia̍h boē-sái-tit oàn-hūn lâng. In-uī beh choè chiù-choā li̍p-iok ê chèng-kù, tāi-ke lóng khioh chio̍h-thâu lâi tâi tī toē-ē, jiân-āu chiah thiu-chhiam chiàu in ê tn̂g, toé, ū-ê toà pîⁿ-iûⁿ; ū-ê toà soaⁿ-lāi."

3. "Goán ê chó͘-kong pún-toé toà-tī 'Pa-pa-kū-oah.' Hit só͘-chāi chiū-sī Tâi-tiong kap Sin-tek ê tiong-kan, só͘ ū ê Tāi-pà-chiam-soaⁿ ê toā-chio̍h-gâm ê lāi-bīn. Toā-chiáu, soè-chiáu ài lâng tuì hit chio̍h-gâm chhut-lâi; chiū chū-chi̍p tī hit chio̍h-gâm-goā lâi kî-tó. Chóng-sī lóng bē-tit chhut-lâi, chiū koh-chài khah chhut-la̍t lâi kî-tó; chiū ū thiaⁿ-kìⁿ chin toā ê siaⁿ-ia̍h toā-chio̍h-gâm piak-li̍h, tuì hit tiong-kan it-lâm, it-lú cháu-chhut-lâi."

(āu ge̍h beh koh soà-chiap).

## 漢羅（Ùi原文改寫）

台灣基督教史

吳昌盛

1928.02.01 515卷(芥菜子第24號) p.11-13

第一章：基督教傳來以前的台灣。

第1節：有史以前的台灣住民。

研究上帝佮人的關係，這款的問題叫做宗教問題。所以若無上帝的宗教毋是實在的宗教。若無人的宗教亦是干焦一種的空想nā-tiāⁿ。Taⁿ欲調查咱台灣的基督教的以前，淡薄來調查咱台灣的住民，卻亦毋是無利益的事。免講台灣第一起頭的住民，就是現時的生番的祖公，到嶄然後來才有漢民族，大和民族佮西洋人入來。Taⁿ代先來研究生番的祖公。

設使咱若欲來問人講，「第一代先來踮台灣的人是啥物款的人？」的確欲無僥疑異口同音應講，「是現在生番的祖公。」對真久的研究已經確實知in是屬佇馬來種，閣in 的根據地是佇南爿。總是對啥物時in才徙來台灣，這除去上帝以外無人知。雖然袂通知彼个確實的年kō；毋kú咱若將in第一代先記上歷史的年kō來推想，就會通知伊的大概。In第一代先記上歷史的，就是隋朝揚帝大業元年，是西kí 608年。離chím-má是1319年前。以外卻猶有真濟說；亦有講對漢朝起，總是無彼號確實的證據。若按呢in紲來台灣蹛的年kō siāng-少共伊看起來亦有2000年前。

這个民族有一種特別的性質，親像北歐挪威，瑞典，彼方面的人，敢坐細隻船出外海；會受得波浪的打擊，去到真遠遠征，Taⁿ咱也看伊的分布區域就會淡薄知。In所蹛的區域欲kah世界一洲的全距離的 saⁿ-ūn-jī。東爿到A-bí-lī-ka大陸的附近，西爿到A-hui-lī-ka大陸的附近。有這款的特性，in 的來台灣毋是為難，閣特別對in 的根據地到台灣的中間，有菲律賓群島，Ba-tan，Ba-bu-ian 群島佮Âng-thâu嶼做跳石。閣Pak-chhek tō海流對南風流對台灣的東南岸過。毋但按呢；夏期有西南的信風這款種種的理由幫贊in有意識佮無意識的移民。

雖然in是屬佇馬來族的 In-tō͘-ne-sia，猶kù in 的徙來台灣蹛，毋是對siāng一庄來的是明白。對in 的話佮in 的習慣來研究亦通知。對in 的話佮in 的習慣來研究亦通知。Taⁿ將現時分布佇咱台灣的種族來講亦猶有七種，就是Tāi-iá族，Bu-nńg族，Sai-se-toh族，Ia-mi族。免講以前猶有較濟，這是事實。因為照「適者生存」的法則，若無合--ê自然家己會消滅，有的佮別種族同化；致到伊的固有的話語，習慣佮氣息喪失了了。

以上所舉起來七族的中間，有分真濟社。照大正元年的調查，iáu-kú有665 社。若將荷蘭人統治台灣彼時的歷史來調查，咱就知佇in統治的極盛時代，屬in 的管轄亦有293社；對按呢來推想，佇彼時siāng無亦有一千社以上。所以若閣想較早in極盛的時代的確iáu較濟。社就是siāng一个家系分出來的血族團體來組織的，總是有時亦有幾若系統的團體來集合的，亦是有。

Taⁿ將in過來台灣的「口碑」，「傳說」來講起淡薄予咱做參考。

1.     「阮的祖公是對南方來的。In是出外海的時遇著大湧予海流流來到台灣的海岸才上陸。代先是踮佇海墘附近的平野。後來因為閣再有人犯風漂流來，所以代先的將in 的所在讓遐的後尾來的；才搬徙入內地去踮。有的開陷坑掠山豬，食山豬肉。有的 tiau弓箭去逐鹿，將鹿肉做日食，將鹿皮做衫褲穿。縛索仔結蹛koaⁿ-chin-kut--ni̍h來算日數。In按呢漸漸生湠到若加一兩百人，就分離閣再去另外蹛。對按呢才用「別庄」「新庄」，「大庄」這款的話來分別。」

2.     阮的祖公本底是蹛佇「Sa-na-sai。」拄著彼所在有出一个妖怪，到人若睏恬靜，亦毋知對佗位來；入人的房間，掀人的被，亦就無--去。人不止真驚，大家相警戒。若到暝時，有的衫牽手來跳舞，有的圍蹛火--ni̍h按呢來持防。總是親像按呢經過真久，彼个妖怪亦袂無--去。In大家才商量，因為oh得持防，講taⁿ著決定來徙位，向望會通得著閃避這个災殃，亦才縛竹做排，搬通族落去坐，予伊浮佇海--ni̍h。In卻無特別的目的地，干焦出在風湧的漂流，經過真濟日才發見著一个陸地，大家不止歡喜就上山。彼个所在就是台灣的西海岸，現時叫做深奧的所在，就蹛佇遐設一个庄欲永遠蹛佇遐。過真久囝孫生湠不止濟；致到彼个e̍h-e̍h 的所在袂使得閣再相佮蹛得。有一日對地poe̍h草仔做籤；袂抽的代先相佮約，講，若抽著長的通蹛這平洋，曠野；若抽著短的著愛搬入內山táu-toé，雖然是歹所在亦袂使得怨恨人。因為欲做咒誓立約的證據，大家攏拾石頭來埋佇地下，然後才抽籤照in 的長，短，有的蹛平洋；有的帶山內。」

3.     「阮的祖公本底蹛佇「Pa-pa-kū-oah。」彼所在就是台中佮新竹的中間，所有的大霸尖山的大石岩的內面。大鳥，細鳥愛人對彼石岩出來；就聚集佇彼石岩外來祈禱。總是攏袂得出來，就閣再較出力來祈禱；就有聽見真大的聲亦大石岩爆裂，對彼中間一男，一女走出來。」

(後月欲閣續接)。
