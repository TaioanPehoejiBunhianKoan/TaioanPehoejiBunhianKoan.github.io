---
title: "教話"
categories:
  - 小說
tags:
  - 王守勇 Ông Siú-ióng
toc: true
toc_sticky: true
---

# Kàu-oā

## 文獻資訊

| 項目 | 資料 |
|---|---|
| 作者 | 王守勇 Ông Siú-ióng |
| 卷期 | 台灣教會公報 |
| 卷期 | 第595卷 |
| 日期 | 1934/10 |
| 頁數 | 13 |

## 白話字（原文數位化）

Kàu-oā

(Ông Siú-ióng)

1934. 10, no. 595, pp. 13

(I) Î-soaⁿ

Lín nā ū sìn bô giâu-gî,...... chiū nā tuì chit ê soaⁿ kóng, Tio̍h soá-khì hiat-lo̍h hái, ia̍h beh chiâⁿ (Má-thài 21:21).

Ū chi̍t ê gōng ê lāu-kong-á, khí chhù ǹg soaⁿ teh khiā-khí. Ta̍k pái nā beh chhut-ji̍p, tio̍h oan-lō͘ lâi kiâⁿ. án-ni kám-kak chin put-piān; āu-lâi chiū chhoā i ê kiáⁿ-sun, gia̍h ti-thâu, the̍h pùn-ki, lâi chhian-soá hit ê soaⁿ chò kang-tiâⁿ.

Ū chi̍t ê tì-sek ê lāu-toā-lâng, khoàⁿ-kìⁿ ài chhiò kóng, Lí nî í-keng lāu; soaⁿ iū-koh koân, sui-jiân chīn lí ê khuì-la̍t lâi chò, ia̍h sī bē-ē huí soaⁿ ê chi̍t ki mn̂g. Ah! hah--hah gōng kàu ke̍k!! Nā-sī lāu-kong-á ìn kóng, Bô! m̄-sī án-ni!! Goá nā sī iáu ū kiáⁿ, kiáⁿ nā sí iáu ū sun; sun koh seⁿ kiáⁿ, kiáⁿ koh seⁿ sun, kiáⁿ-kiáⁿ sun-sun, chiap-soà lâi chò, soaⁿ sui-jiân sī koân, ia̍h sī m̄-bián khoà-lū bē-ē hō͘ i pêⁿ lah.

Lia̍t-uī hiaⁿ-ché! Chit ê gōng ê lāu-kong-á ê khak-sìn kap chì-khì, kiám m̄-sī chin khó-chhú mah; lán ná ū chhin-chhiūⁿ chit hō sìn kap ló͘-le̍k, kiám bē thang chhian-soá lán sim-lāi ê khó͘-lān ê soaⁿ mah, si̍t-chāi sī bô oh-tit ê sū; in-uī Chú kóng, "Goá sit-si̍t kā lín kóng, sìn Goá ê lâng, Goá só͘ kiâⁿ--ê, i beh kiâⁿ--i, chiū pí chiah ê sū khah toā ê, ia̍h kiâⁿ i" (Iok-hān 14:12).

## 漢羅（Ùi原文改寫）

教話

(王守勇)

1934. 10，no .595，pp .13

(I) 移山

恁若有信無僥疑，......就若對這个山講，著徙去hiat落海，亦欲成(馬太21：21)。

有一個戇的老公仔，起厝向山teh徛起。逐擺若欲出入，著彎路來行。按呢感覺真不便；後來就chhoā伊的囝孫，攑鋤頭，提糞箕，來遷徙彼个山做工程。

有一個智識的老大人，看見愛笑講，你年已經老；山又閣懸，雖然盡你的氣力來做，亦是袂會huí山的一支門。Ah！hah--hah戇到極！！若是老公仔應講，無！毋是按呢！！我若是猶有囝，囝若死猶有孫；孫閣生囝，囝閣生孫，囝囝孫孫，接續來做，山雖然是懸，亦是毋免掛慮袂會予伊平lah。

列位兄姊！這个戇的老公仔的確信佮志氣，敢毋是真可取嘛；咱若有親像這號信佮努力，敢袂通遷徙咱心內的苦難的山嘛，實在是無僫得的事；因為主講，「我實實共恁講，信我的人，我所行--的，伊欲行--伊，就比才的事較大的，亦行伊」(約翰14：12)。
