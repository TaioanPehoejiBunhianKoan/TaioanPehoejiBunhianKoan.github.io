---
title: "漢文添劃變字"
categories:
  - 詩
tags:
  - 柯維思 Koa Î-su
toc: true
toc_sticky: true
---

# Hàn-bûn thiⁿ ui̍h

## 文獻資訊

| 項目 | 資料 |
|---|---|
| 作者 | 柯維思 Koa Î-su |
| 卷期 | 台灣教會公報/芥菜子 |
| 卷期 | 第594卷 |
| 日期 | 1934/9 |
| 頁數 | 26 |

## 白話字（原文數位化）

Hàn-bûn thiⁿ ui̍h

Muí-hoê hān chi̍t-ui̍h

Koa Î-su

1934.09, no. 594 (KCC, no. 104), pp. 26

1. 漢文原始對看影

歐語作成憑听聲

日月山水是真影

風雷品簫由听聲

2. Tāi-ke ho͘-hèng koé Hàn-jī,

Lo̍h-pit kìⁿ-tio̍h chiū sǹg-khí,

Chhì-khoàn siáⁿ lâng gâu péng-pìⁿ,

Khí-pit soah-ui̍h kiōng kuí-jī.

3. Jī-ui̍h tn̂g-té iû lí koé,

Hoâiⁿ ti̍t chhiâ chiàⁿ jīm lí phoè,

Jī-thé bô-lūn tā á soè,

Chhì-khoàⁿ siáⁿ lâng koé siōng choē.

4. Lo̍h-pit chiū-sī sǹg chi̍t-jī,

Koé tn̂g iū-koh pìⁿ chi̍t-jī,

Siá chhiâ piàn-hêng koh chi̍t-jī,

oē ti̍t tn̂g-té iū chi̍t-jī.

5. Chhéng-kàu hàn-ha̍k chèng sian-siⁿ,

Tāi-ke gián-kiù hàn-bûn jī,

Chiū chai Chhong-khiat hit tang-sî,

Liû-thoân kóng sī i chhòng-khí.

6. Oh-tit chhâ chin si̍t-chāi i,

Te̍k-sek iú-bêng ê bûn-jī,

Kóng-oē boēthang ēng pit kì,

Chhòng-siat Hàn-bûn ke̍k chhù-bī.

7. Chhiⁿ-mî ēng bong oē bat-jī,

É-káu chhiú pí ia̍h hoê-ì,

Chóng-sī khí-thâu tio̍h sian-siⁿ,

Ha̍k-seng khûn tha̍k chiū bat-jī.

8. Pài-thok chi̍t-uī lāu sian-siⁿ,

Lán ê goân-kó kau-tài i,

I oē kàm-tēng chiàu kong-gī,

Lán thang an-sim bián khoà-ì.

9. Chún goá siāu-kài Lîm Sian-siⁿ,

iàn-sîn chiū-sī i miâ-jī,

Choân Tâi iú-bêng lán kéng i,

I tī chiân Chheng kè khó-chhì.

10. Chèng-lâng siá hó kià kau i,

Chia̍t-chí hān kàu Kiù-chú siⁿ,

Chhú tiám chhiáⁿ i tēng ji̍t-chí,

Hoat-piáu chiū-sī tī sin-nî.

11. Tang-káng Pài-tn̂g i khiā-khí,

Choè kè sîn-ha̍k ê sian-siⁿ,

Lāi-goā Bo̍k-su i kà-sī,

Láu-liān khong-kiān thoân chin-lí.

12. Kiám-chhái ū lâng boē hoê-ì,

Pài-thok siá-phoe saⁿ chí-sī,

Tek-khak suî-sî ìn-tap i,

M̄-thang choè chhai hō͘ lâng bī.

## 漢羅（Ùi原文改寫）

漢文添劃變字

每回限一劃

柯維思

1934.09, no. 594 (KCC, no. 104), pp. 26

1. 漢文原始對看影

歐語作成憑听聲

日月山水是真影

風雷品簫由听聲

2. 大家呼興改漢字，

落筆見著就算起，

試看先啥gâu反變，

起筆煞劃共幾字。

3. 字劃長短由你改，

橫直斜正任你配，

字體無論大抑細，

試看啥人改上濟。

4. 落筆就是算一字，

改長又閣變一字，

寫斜變形閣一字，

畫直長短又一字。

5. 請教漢學眾先生，

大家研究漢文字，

就知倉頡彼當時，

流傳講是伊創起。

6. Oh得柴真實在伊，

特色有名的文字，

講話boē通用筆記，

創設漢文極趣味。

7. 青盲用摸會捌字，

啞口手比亦會意，

總是起頭著先生，

學生勤讀就捌字。

8. 拜託一位老先生，

咱的原稿交代伊，

伊會鑑定照公義，

咱通安心免掛意。

9. 准我紹介林先生，

燕臣就是伊名字，

全台有名咱敬伊，

伊佇前清過考試。

10. 眾人寫好寄交伊，

截止限到救主生，

此點請伊定日子，

發表就是佇新年。

11. 東港拜堂伊徛起，

做過神學的先生，

內外牧師伊教示，

老練康健傳真理。

12. 減采有人boē會意，

拜託寫批相指示，

的確隨時應答伊，

毋通做猜予人謎。
