---
title: "朴子青年會歌"
categories:
  - 詩
tags:
  - 無lo̍h名
toc: true
toc_sticky: true
---

# Phoh-chú Chheng-liân-hoē Koa

## 文獻資訊

| 項目 | 資料 |
|---|---|
| 作者 | 無lo̍h名 |
| 卷期 | 台灣教會公報 |
| 卷期 | 第584卷 |
| 日期 | 1933/11 |
| 頁數 | 16 |

## 白話字（原文數位化）

Phoh-chú Chheng-liân-hoē Koa

Chok-chiá: S. T. Niû

1933.11, no. 584, pp. 16

(Tiāu sī ēng kū ê Sanbika 451)

1. Phok-ài, hi-seng, sī Chú Si̍p-kè siaⁿ,

Phah-phoà Mô͘-ông tāi-pún iâⁿ,

Pêng-hô, thoân-kiat, goān Chú Sèng-chí chiâⁿ,

ín-chhoā bê-iûⁿ hō͘ Chú thiàⁿ.

Kiông-chì chòng-sim, gîm-si chhut toā siaⁿ,

Koh-oa̍h sèng Chú kap goán saⁿ-tâng kiâⁿ;

Phāu Chú chèng-gī chò goán hō͘-sim-kiàⁿ,

Chìn-chêng bô kiaⁿ, ji̍t-ji̍t khah-iâⁿ.

Hô. Chheng-liân peng-teng tio̍h hó-táⁿ séng-sè,

Hiòng-chêng pháu-cháu khò Thiⁿ-pē;

Tio̍h kéng-séng chìn-pō͘ kî-tó bô thè,

chiàⁿ-sī chit thoân Phoh-chú Y. M. C. A.

2. Chû-pi, siān-liông, sī Chú só͘ sêng-jīn,

Kiàn-siat Sîn-kok tī tē-bīn;

Hoaⁿ-hí, pêng-an, goān Chú si toā in,

Chín-kiù jio̍k-chiá chhut bê-tīn.

Tuì-te̍k hiông-ok bô-lūn hn̄g kap kīn,

ún-tàng tek-sèng, sī goán só͘ khak-sìn;

Phāu Chú thiàⁿ-thàng chò goán ê bûn-pîn,

Chìn-chêng chhut-tīn, ji̍t-ji̍t oāⁿ-sin.

3. To̍k-it bû-jī, sī Chú Sèng-miâ-hō,

Oân-sêng tāi-gia̍p kiàn kong-lô;

Kong-gī, Sèng-ài, goān Chú kín ho̍k-tò,

Pó-hō͘ iûⁿ-kûn koè Iok-hô.

Lō͘-tô͘ khi-khu, sui-jiân khí hong-pho

Siū-siong Sèng-chhiú, hō͘ goán thang oá-khò;

Phāu Chú khiam-pi chò goán suî-sin-pó.

Chìn-chêng thoân-pò, ji̍t-ji̍t o-ló.

## 漢羅（Ùi原文改寫）

朴子青年會歌

作者：S. T. Niû

1933.11, no. 584, pp. 16

（調是用舊的Sanbika 451）

1. 博愛，犧牲，是主十架聲，

拍破魔王大本營，

平和，團結，願主聖旨成，

引chhoā馬羊予主疼。

強志壯心，吟詩出大聲，

閣活聖主佮阮相同行；

抱主正義做阮護心鏡，

進前無驚，日日較贏。

和。 青年兵丁著好膽省勢，

向前跑走靠天父；

著警醒進步祈禱無退，

正是這傳朴子Y. M. C. A.。

2. 慈悲，善良，是主所承認，

建設神國佇地面；

歡喜，平安，願主施大恩，

拯救弱者出迷陣。

對敵狠惡無論遠佮近，

穩當得勝，是阮所確信；

抱主疼痛做阮的文憑，

進前出陣，日日換新。

3. 獨一無二，是主聖名號，

完成大業建功勞；

公義，聖愛，願主緊復到，

保護羊群過約河。

路途崎嶇，雖然起風波

受傷聖手，予阮通倚靠；

抱主謙卑做阮隨身保。

進前傳報，日日呵咾。
