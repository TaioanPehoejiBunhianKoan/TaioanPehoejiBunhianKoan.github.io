---
title: "王--氏勤小傳"
categories:
  - 傳記
tags:
  - 周桃 Chiu Thô
toc: true
toc_sticky: true
---

# Ông--sī Khûn Sió-toān

## 文獻資訊

| 項目 | 資料 |
|---|---|
| 作者 | 周桃 Chiu Thô |
| 卷期 | 台灣教會報/芥菜子 |
| 卷期 | 第554期 |
| 日期 | 1931/5 |
| 頁數 | 20 |

## 白話字（原文數位化）

Ông--sī Khûn Sió-toān

Chiu--sī Thô

1931.05, no. 554 (KCC, no. 64), pp. 20

Ông--sī Khûn sī tiàm tī Tāi-kah ke, Téng-tiàm chng ê lâng. Tuì kàu-hoē lâi kóng, i sī sio̍k tī Tāi-kah kàu-hoē ê lú sìn-tô͘. I sī kap kó͘ Tân Kî-siông Sian-siⁿ ū chhin-chhek koan-hē, koh i pùn-sin oē sìn tō-lí kap i ê ta-ke-koaⁿ, tāi-ke oē ji̍p-kàu lóng sī tuì tī Kî-siông Sian-siⁿ kap Sian-siⁿ-niû ê jia̍t-sim ín-chhoā ê kiat-kó. Só͘-í lán nā siàu-liām i, chiū chū-jiân ia̍h tio̍h siàu-liām Kî-siông Sian-siⁿ kap Sian-siⁿ-niû. I tuì 21 nî chêng chiū sìn tō-lí, ia̍h Kî-siông Sian-siⁿ soà kó͘-bú siat-hoat hō͘ i lâi tha̍k Hū-o̍h. Lūn i e8 thian-chu put-chí hó, boē su tng-sî ê chhong-iú, i tha̍k la̍k kò ge̍h chiū tio̍h tńg-khì chhù-nih liāu-lí ke-sū.

Lūn i ê sèng sī thiâm-chēng, hán-tit chhìn-chhái kóng-oē, ia̍h kap lâng put-hēng, chin-chiàⁿ sī thang choè chi̍t ê bô͘-hoān-tek ê lú sìn-tô͘. I thâu-bé 14 nî kú tī Hū-o̍h kà Pe̍h-oē-jī kiam kam-tok ha̍k-seng chú-chia̍h téng-téng ê sū. I kó-jiân sī chhin-chhiūⁿ chi̍t ê chīn-tiong kap tì-sek ê koán-ke, chiàu-sî pun bí-niûⁿ hō͘ ke-lāi ê lâng. Só͘ ū ê Se-iûⁿ, Tang-iûⁿ ê Sian-siⁿ kap ha̍k-seng ta̍k ê chin chun-kèng i.

Kàu 3 nî chêng uī-tio̍h ke-sū ê in-toaⁿ, ko͘-put-chiong sî ha̍k-hāu ê kang tò-tńg khì chiàu-kò͘ kiáⁿ-sun, chóng-sī i ê sim iáu teh ǹg-bāng ū ki-hoē beh koh lâi choè Chú ê kang. Bô phah-sǹg tī kin-nî Sin-le̍k 2 ge̍h 12 ji̍t ngò͘-chiân 10 tiàm hut-jiân khí pīⁿ, ia̍h tī hit àm 8 tiám goā siū Chú chih-chiap tńg-khì. I hióng-siū 57 hè. Chóng-sī taⁿ lán boē-tit thang koh tī sè-kan lâi kìⁿ-tio̍h i ê bīn, só͘-í boē bián-tit hō͘ lán ê sim-koaⁿ kap i ê chhin-lâng pîⁿ-pîⁿ siong-pi, m̄-kú lán tio̍h ǹg-bāng "tī āu-lâi ū an-lo̍k oē saⁿ-kìⁿ tī êng-kng ê thian-kok."

Pó-lô Sian-siⁿ kā Hui-lip-pí lâng kóng, "Taⁿ hiaⁿ-tī ah, kiat-bé lâi kóng, kìⁿ-nā chin-si̍t ê, kìⁿ-nā khó-kèng ê, kìⁿ-nā kong-gī ê, kìⁿ-nā chheng-kiat ê, kìⁿ-nā thang thiàⁿ ê, kìⁿ-nā hó miâ-siaⁿ ê, nā ū sím-mi̍h tek-hēng, sím-mi̍h thang o-ló, chiah ê lín tio̍h siàu-liām" (Hui 4:8). Goá siá i ê lí-le̍k tām-po̍h lâi lo̍h pò-choá ê ì-sù, chiū-sī ài thàn Pó-lô Sian-siⁿ ê kà-sī, só͘-í ǹg-bāng lán sìn Chú ê hiaⁿ-tī chí-bē, tāi-ke hoaⁿ-hí lâi o̍h i ê hó tek-hēng kap jia̍t-sim pài Siōng-tè, sī sim só͘ goān. I pêng-siông, lâng sī kiò i Iông-á só.

## 漢羅（Ùi原文改寫）

王--氏勤小傳

周--氏桃

1931.05, no. 554 (KCC, no. 64), pp. 20

王--氏勤是踮佇大甲街，頂店庄的人。 對教會來講：伊是屬佇大甲教會的女信徒。 伊是佮故陳其祥先生有親戚關係，閣伊本身會信道理佮伊的大家官，大家會入教攏是tuì佇Kî-siông先生佮先生娘的熱心引chhoā的結果。 所以咱若數念伊，就自然亦著數念其祥先生佮先生娘。 伊tuì 21年前就信道理，亦其祥先生soà鼓舞設法予伊來讀婦學。 論伊的天資不止好，boē輸當時的窗友，伊讀六個月就著轉去厝裡料理家事。

論伊的聖是恬靜，罕得凊采講話，亦佮人不幸，真正是通做一个模範值的女信徒。 伊頭尾14年久佇婦學教白話字兼監督學生煮食等等的事。 伊果然是親像一个盡忠佮智識的管家，照時分米糧予家內的人。 所有的西洋、東洋的先生佮學生逐个真尊敬伊。

到3年前為著家事的因端，姑不終辭學校的工倒轉去照顧囝孫，總是伊的心猶 teh向望有機會欲閣來做主的工。 無拍算佇今年新曆2月12日午前10點忽然起病，亦佇彼暗8點外受主chih接轉去。 伊享壽57 歲。 總是今咱boē得通閣佇世間來見著伊的面，所以boē免得予咱的心肝佮伊的親人平平傷悲， 毋過咱著向望"佇後來有安樂會相見佇榮光的天國。"

保羅先生佮腓力比人講：「今兄弟啊，結尾來講：見若真實的，見若可敬的，見若公義的，見若清潔的，見若通疼的，見若好名聲的，若有甚物德行，甚物通呵咾，遮的恁著數念」（腓4:8）。 我寫伊的履歷淡薄來落報紙的意思，就是愛趁保羅先生的教示，所以向望咱信主的兄弟姊妹，大家歡喜來學伊的好德行佮熱心拜上帝，是心所願。 伊平常，人是叫伊Iông仔嫂。
