---
title: "基督徒兄姊歌"
categories:
  - 詩
tags:
  - 無lo̍h名
toc: true
toc_sticky: true
---

# Ki-tok-tô͘ Hiaⁿ-chí koa

## 文獻資訊

| 項目 | 資料 |
|---|---|
| 作者 | 無lo̍h名 |
| 卷期 | 台灣教會公報/芥菜子 |
| 卷期 | 第590卷 |
| 日期 | 1934/5 |
| 頁數 | 29 |

## 白話字（原文數位化）

Ki-tok-tô͘ Hiaⁿ-chí koa

Anonymo͘s

1934.05, no. 590 (KCC, no. 100), pp. 29

1. Siōng-tè só͘ thiàⁿ peh-sìⁿ moá thiⁿ-ē.

Chia̍h pá kiân-iû ūn-tōng chhē hiaⁿ-ché,

Sim-sim liām liām ài kàu i ê ke,

Chhuì kóng bē ha̍p só͘-chāi chiū kàu tè.

2. Thiⁿ Pē suî-sî chhe i kàu lâu ē,

Hoan-gêng tāi-ke chiūⁿ khì lâu-téng chē,

Koh2-sioh boē oē lâu in tán chia̍h tê,

In-uī tāi-ke ài khì siâⁿ-lāi se̍h.

3. Tāi-ke ìn goá āu-ji̍t koh lâi chē,

Hit-sî tek-khak ū êng thang hōng tê,

Kàu-hoē hiaⁿ-ché kán-tan lóng bián lé,

Tiā-ke sio̍k Chú liân-ha̍p sī chi̍t ke.

4. Ú-tiū bān-mi̍h sī Chú choè koán-ke,

Lí goá suî lâng só͘ khiàm sī siáⁿ-hè ?

Bān-mi̍h tī lán ba̍k-chêng lán thang chhē,

Toā soè mi̍h-kiāⁿ kah-ì jīm lí the̍h.

Chit-tiâu hiaⁿ-ché-koa sī Koa Sian-siⁿ choè-ê. In-uī ū chi̍t-ji̍t Suī-hong ê chí-bē khì Tâi-pak thit-thô, teh siàu-liām i ê sî-chún tú-tú kiâⁿ kàu tī i ê lâu-kha soà tú-tio̍h i. án-ni put-chí sim-sek, só͘-í i chiū siá chi̍t-tiâu koa lâi sàng goá. Taⁿ goá soà siá tām-po̍h tī ē-bīn lâi sim-sek: －

Suī-hong Kàu-hoē ê chí-bē,

Chit-ji̍t khì kàu Tâi-pak koe,

Tú-tú kiâⁿ kàu ÎN-khoân piⁿ,

Hut-jiân siàu-liām Koa Sian-siⁿ,

In-uī kó͘-chá bat choè tui,

Chiū mn̄g m̄-chai tiàm tó-uī,

Chhuì kóng boē ha̍p chiū kàu tè,

Tú-tú kiâⁿ kàu in lâu-ē.

Sian-siⁿ tú-tú lo̍h lâu-kha,

Thiaⁿ lâng teh kiò chin kî-khá,

Sian-siⁿ chiū kiò chèng chí-bē,

Chhiáⁿ in lâu-téng khì chē-chē.

Chí-bē thiaⁿ-kìⁿ chhiò hi-hi,

Tāi-ke saⁿ-chhoā chiū peh-khì,

Lí goá hoaⁿ-hí lâi kóng-oē,

Iok ū 10 hun ê kau-poê.

Sian-siⁿ chióng-chióng piàn pá-hì,

Hō͘ in khoàⁿ kàu chhiò gī-gī,

In-uī tāi-ke bô sî-kan,

Saⁿ-sî kiâⁿ lé kiò pêng-an.

## 漢羅（Ùi原文改寫）

基督徒兄姊歌

佚名

1934.05, no. 590 (KCC, no. 100), pp. 29

1. 上帝所疼百姓滿天下。

食飽行遊運動找兄姊，

心心念念愛到伊的家，

嘴講bē合所在就到地。

2. 天父隨時差伊到樓下，

歡迎大家上去樓頂坐，

可惜boē會留in等食茶，

因為大家愛去城內踅。

3. 大家應我後日閣來坐，

彼時的確有閒通奉茶，

教會兄姊簡單攏免禮，

大家屬主連合是一家。

4. 宇宙萬物是主做管家，

你我隨人所欠是啥貨？

萬物佇咱目前咱通找，

大細物件合意任你the̍h。

這條兄姊歌是柯先生做的。 因為有一日瑞豐的姊妹去台北thit-thô，teh數念伊的時陣抵抵行到佇伊的樓腳soà抵著伊。 按呢不止心適，所以伊就寫一條歌來送我。 今我soà寫淡薄佇下面來心適：－

瑞豐教會的姊妹，

這日去到台北街，

抵抵行到圓環邊，

忽然數念柯先生，

因為古早捌做堆，

就問毋知踮叨位，

嘴講boē合就到地，

抵抵行到in樓下。

先生抵抵落樓腳，

聽人teh叫真奇巧，

先生就叫眾姊妹，

請in樓頂去坐坐。

姊妹聽見笑嘻嘻，

大家相chhoā就peh去，

你我歡喜來講話，

約有10分的交陪。

先生種種變把戲，

予in看到笑誼誼，

因為大家無時間，

相辭行禮叫平安。
