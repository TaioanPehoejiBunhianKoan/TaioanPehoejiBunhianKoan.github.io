---
title: "訪問三間山地教會"
categories:
  - 散文
tags:
  - 劉華義 Lâu Hoâ-gī
toc: true
toc_sticky: true
---

# Hóng-mn̄g saⁿ keng San-tē Kàu-hoē

## 文獻資訊

| 項目 | 資料 |
|---|---|
| 作者 | 劉華義 Lâu Hoâ-gī |
| 卷期 | 台灣教會公報 |
| 卷期 | 第870期 |
| 日期 | 1961/6 |
| 頁數 | 11 |

## 白話字（原文數位化）

Hóng-mn̄g saⁿ keng San-tē Kàu-hoē

Lâu Hoâ-gī

1961年6月870期      11-13

Lán ê San-tē kàu-hoē chiâⁿ-chò kīn-tāi thoân-tō-sú siōng ê chi̍t ê kî-chek. Sè-kài ê kàu-hoē ēng kám-thàn ê sim teh chù-ì khoàⁿ i chiân-tô͘, che sī lán Tâi-oân kàu-hoē ê êng-kng, kāng sî iā sī lán tiōng-tāi ê chek-jīm. Lán Pêⁿ-tē ê kàu-hoē ū thiaⁿ-tio̍h in ê siau-sit, nā-sī hán-ti̍t chhin-sin thang kàu tī si̍t-tē lâi khoàⁿ, Sîn-ha̍k-īⁿ uī-tio̍h ài hō͘ ha̍k-seng tuì in ê jīm-sek, tī 4:15---17 ê 3 ji̍t kú goá kap 9 ê ha̍k-seng ū ji̍p-soaⁿ hóng-mn̄g Pai-oan-cho̍k ê 3 keng kàu-hoē. Tit-tio̍h Gô͘ Tông-chhàn Sian-siⁿ ê pang-chān kap an-pâi hō͘ goán ê hóng-būn tit-tio̍h chē-chē ê lī-piān. Te̍k-pia̍t ài kám-siā--ê ū phài Chan Bêng-phiau Sian-siⁿ chò goán ê hiáng-tō.

Goán ê bo̍k-tek sī Pin-tong-koān San-tē-hiong ê 3 keng kàu-hoē : Tek-bûn, Toā-siā, Soa-bô͘. Cha̍p gō͘ ē-tàu tī San-tē-mn̂g ê kàu-hoē siū chiau-thāi tiong-tǹg āu.Chiū khai-sí ǹg Te̍k-bûn kàu-hoē chhut-hoat. Hoâi Iok-hān bo̍k-su kap goán chò-hoé, in uī beh ji̍p khì kí-hêng sèng-tián. Tō-lō oan-khiau sūn soaⁿ-pho khí-lo̍h. Chit tiâu lō͘ sī Ji̍t-jîn khai-chha̍k--ê, tō-lō͘ ū kàu-gia̍h khoah thang hō͘ sió-hêng ê jì-puh cháu. Tō-lō͘ sui-jiân khi-khu, nā-sī tī ba̍k-chêng só͘ hián-chhut ê kong-kéng sī hiông-chòng. Koân ê soaⁿ-chiam, chhim ê kheⁿ-kau, hiám-iàu ê toān-gâi, chheng-liâng ê khong-khì, bō͘-sēng ê chhiū-ba̍k, chiáu-chiah suí ê siaⁿ-im, hoán-hiáng tī an-chēng ê soaⁿ-kok, bí-lē ê soaⁿ-hoe hoat-hòng phang-bī tī tāi-khì tiong......hō͘ lâng ná tī sian-kéng chi̍t-poaⁿ, si̍t-chāi ná chhin-chhiūⁿ ji̍p tī pia̍t sè-kài. Sūn soaⁿ-pak ê iông-tiông(羊腸) ê lō͘, kiâⁿ iok 4 tiám cheng chiū kàu Tek-bûn chng. Ji̍t í-keng lo̍h, léng-khì hō͘ chiah ê chheng-liân-lâng the̍h-chhut koâⁿ-saⁿ khí-lâi chhēng. Goân-lâi chia sī lī hái-bīn 1,300 kong-chhioh. Te̍k-bûn chng ê jîn-kháu iok 130 hō͘, 780 lâng. Kî-tiong sio̍k Tiúⁿ-ló-hoē ê ū 93 hō͘ 430 lâng, sio̍k Thian-chú-kàu ê 100 lâng, sio̍k An-hioh-ji̍t-hoē ê 70 lâng, sio̍k Iâ-hô-hoa-hoē ê 20 lâng, choân chng chí-ū 160 lâng sī hui Ki-tok-tô͘. San-tē-cho̍k ê thoân-tō-su Chiā Bûn-châi Sian-siⁿ tī chia léng-tō, ū 4 miâ tiúⁿ-ló (3 lâm 1 lú) ê hia̍p-chō͘, kàu-sè put-chí ún-kiān. Thiaⁿ kàu-hoē ê chéng-chí sī chi̍t ê sit-bêng ê chheng-liân-lâng. I tī San-tē-mn̂g tit-tio̍h tō-lí, sìn Chú āu chiū tńg-lâi ka-kī ê chng-siā, thong-koè i jia̍t-sim ê kò-jîn thoân-tō chiū sán-seng chit keng kàu-hoē. Chiā Sian-siⁿ an-pâi 2 tn̂g hō͘ goán thang kap in chū-chi̍p ho̍k-sāi Siōng-tè kap in kau-poê. Tē it tn̂g ê pài la̍k àm iok ū 150 miâ, tē 2 tn̂g ê Lé-pài-ji̍t chá-khí ū 200 miâ chū-chi̍p, Hoâi Bo̍k-su ū kā 9 ê seng-jîn si-sián. Chia̍h tiong-tàu liáu goán chiū ǹg keh-piah-chng ê Toā-siā kàu-hoē chhut-hoat. Lō͘-thêng iok ū 2 tiám cheng kú ê pō͘-kiâⁿ. Goán tī lō͘-tiong tú-tio̍h toā-hō͘, só͘-í ū ke-thiⁿ goán kiâⁿ soaⁿ-lō͘ ê khùn-lân. Hûn tuì soaⁿ-kok tiong chhèng khí lâi. Goán sī teh kiâⁿ tī hùn-téng teh sun-hûn, chiâⁿ-chò soaⁿ-tiong ê sin-jîn lah. uī-tio̍h toā-hō͘ ê chó͘-tòng, goán kàu-uī ê sî, lé-pài ê sî-kan í-keng koè liáu. Nā-sī sìn-tô͘ lóng chū-chi̍p teh tán goán. Goán tī chia iā ū 2 tn̂g ê chū-hoē, Toā-siā chng ū 136 hō͘ 800 ê chū-bîn. Tiúⁿ-ló-hoē ū 30 hō͘, 200 miâ. An-hioh-ji̍t-hoē ū 500 miâ. Thian-chú-kàu ū 30 miâ . Kî-û ê 70 lâng sī hui Ki-tok-tô͘. Thoân-tō-su Sòng Sìn-bûn Sian-siⁿ tī chia bo̍k-hoē, ū 3 ê tiúⁿ-ló, 4 ê chip-sū. Chia chiū-sī An-hioh-ji̍t-hoē ê tiong-sim-tē, An-hioh-ji̍t-hoē oá-khò in hong-hù ê kiù-chè bu̍t-phín teh khip-ín lâng ji̍p in ê kàu-hoē, iā put-chí kiáu-jiáu lán ê sìn-tô͘ ê sìn-gióng. Lán ê sian-siⁿ kap sìn-tô͘ put-chí ū kám-kak An-hioh-ji̍t-hoē ê ap-le̍k. Tuì tī San-tē ê lâng bu̍t-phín sī chin toā ê khip-ín-la̍t. Nā-sī lán ê sìn-tô͘ iáu-kú kian-siú sìn-gióng, chū-hoē muí pái lóng ū pah-goā lâng, thang kóng in ê kàu-hoē sī tī pò-thâu-hong tiong teh chiân-chìn. Thiaⁿ kóng Toā-siā lâng tuì kó͘-chá chiū chhut-miâ bú-ióng. In-uī in chiàm tī hiám-iàu ê tē-sè, āu-bīn khò koân-soaⁿ, chêng-bīn ū chhim-kheⁿ; peh-sìⁿ koh hiông-béng, taⁿ chiah ê lâng tuì hok-im chiâⁿ chò Siōng-tè só͘ thiàⁿ un-hô ê kiáⁿ-jî. Thiⁿ-pē ū pī-pān nn̄g ê lâng tī lán ê kàu-hoē, chiū-sī chi̍t uī kéng-oân kap chi̍t uī chng kàn-sū, uī-tio̍h án-ni An-hioh-ji̍t-hoē m̄-káⁿ ū kong-jiân ê ap-pek(thiaⁿ kóng í-chêng kàu-hoē siông-siông hō͘ lâng khian chio̍h-thâu, iā thiāu-á bat hō͘ lâng kù kàu beh tn̄g-khì.)

Cha̍p-chhit chá-khí goán ēng kî-tó lâi kap in lī-khui hiòng Soa-bô͘ kàu-hoē, chit toāⁿ lō͘ chiū-sī choè hiám-iàu ê lō͘. Sian-siⁿ phài 5,6 miâ sìn-tô͘ kā goán phāiⁿ hêng-lí. Goán lo̍h soaⁿ-khiⁿ,peh-chiūⁿ chi̍t lia̍p soaⁿ, kan-ta chit lia̍p soaⁿ tio̍h peh chi̍t tiám cheng kú, chêng-khuì chiap m̄-tio̍h āu-khuì, nā m̄-sī ū thêng-khùn kuí-nā-pái, bó hoat-tō͘ chi̍t khùn thang peh-khí-khì. nā-sī hiah ê hiaⁿ-tī phāiⁿ goán ê hêng-lí iáu-kú iû-ū moá-moá. Goán ná kiâⁿ nā kóng-oē kau-poê, chit toāⁿ ê lō͘ put-pí chêng-ji̍t ê lō͘, sè-tiâu koh bô chéng-tùn, lō͘ sī lia̍h chuí-lō͘, chin kiā chin pháiⁿ-kiâⁿ, chhin-chhiūⁿ án-ni goán kiâⁿ 3 tiám goā cheng chiū kàu pêⁿ-tē ê Soa-bô͘ chng, uī-tio̍h chi̍t toāⁿ lō͘, goá nn̄g ki chèng-kah o͘-chheⁿ, āu-lâi chiū lak khí-lâi. Tō-lō͘ chiah-nih pháiⁿ kiâⁿ, kham-khia̍t; ku̍t, kiā, nā-sī soaⁿ tiong ê hoe-chháu ū an-uì goán. Tī Soa-bô͘ kàu-hoē ū 45 hō͘, 140 miâ, tiúⁿ ló 3 miâ, chip-sū 6 miâ. Bô ū choan-jīm ê sian-siⁿ tī chia, sī keh-piah kàu-hoē ê Chhoà Sêng-bûn Sian-siⁿ lâi teh kiam. Chit keng kàu-hoē 8 nî chêng khai-siat--ê, chiū-sī tuì keh-piah-chng An-pho kàu-hoē ū chi̍t ê chheng-liân lâi chia hō͘ lâng chò ióng-chú , soà kám-hoà i ê ka-têng, thoân tō-lí tī pō͘-lo̍k-bîn ê tiong-kan, kàu-hoē chiū kiàn-siat, hiān-sî ū An-hioh-ji̍t-hoē teh kiáu-jiáu. Goán tī chia iā kap in chū-chi̍p kau-poê. Tī chia ū chi̍t keng san-tē kàu-hoē ê kok-bîn ha̍k-hāu,hāu-tiúⁿ sī Ko-chhiū kàu-hoē ê iûⁿ Eng-hoâi Tiúⁿ-ló, i tī chia put-chí ū pang-chān Hok-im ê khóng-khoah. Hō͘ in chhiáⁿ tiong-tàu liáu, goán chiū kiâⁿ kàu Ko-chhiū, tuì hia che chhia tńg-lâi, kiat-sok 3 ji̍t kú ê hóng-mn̄g.

Taⁿ tī chit pang ê hóng-mn̄g, tuì in ê kàu-hoē goán chhin-ba̍k só͘ khoàⁿ, só͘ kám-kak ê:

1. Tì-ì hù chū-hoē. Bô-lūn lé-pài ji̍t á-sī kî-thaⁿ ê chi̍p-hoē chhut-se̍k-sò͘ chin koân. Tī Te̍k-bûn lé-pài-ji̍t chá-khí tuì 4 tiám poàⁿ chiū ū chó-thian kî-tó hoē, ū 20 goā lâng chhut-se̍k. In sui-bóng koàn-sì kiâⁿ soaⁿ-lō͘, iáu-kú tī ó͘-àm mê hù chū-hoē m̄-sī iông-īⁿ ê sū.

2. Sìn-gióng hoa̍t-phoat. Tuì tī in ê chi̍p-hoē kap in só͘ teh piáu-hiān ê, í-ki̍p kap in teh tām-oā tiong, ē-thang khoàⁿ-chhut in ê sìn-gióng sī oa̍h phut-phut, jia̍t koh kiû tióng-chìn.

3. Un-khûn hōng-sū. kàu-hoē lāi-goā chheng-kiat koh cheng-kiat koh chéng-tùn, chiah ê thang kóng lóng sī sìn-tô͘ ê hōng-sū. In m̄-nā hōng-sū Chú iā gâu hōng-su lâng. Goán siū in ê khoán-thāi(bô-bî put-chì) hui-siông ê moá-ì kap kám-kek.

4. Kín-sīn thèng-tō. In him-bō͘ tō-lí, tuì in ê bīn-māu thang khoàⁿ-chhut in ū chi̍p-tiong choan cheng-sîn tī káng-tō ê lâng. Put-tàn án-ni iā teh chhau tō-lí.

5. Chū-ki̍p cheng-sîn. San-tē lâng ê keng-chè m̄-sī hù-jū. iáu-kú lóng ǹg chū-li̍p ê lō͘ teh kiâⁿ, ka-kī khí pài-tn̂g, ka-kī î-chhî kàu-hoē. Chiā Sian-siⁿ kā goá kóng, i muí goe̍h tit-tio̍h siā-lé, hiān-kim pō͘-hūn 350 nn.T. Chit ê í-goā sī si̍t-bu̍t, chiū-sī tuì sìn-tô͘ ê hōng-hiàn. Tī si̍t-bu̍t m̄-bat bô kàu. Goán ū khoàⁿ-kìⁿ ū lâng giâ chhâ, ū lâng the̍h chia̍h-mi̍h lâi hiàn tī kàu-hoē, tī keng-chè khùn-lân iā ū i hōng-hiàn ê lō͘.

Lán ê sian-ji̍p-chú siūⁿ san-tē lâng sī lo̍k-ngó͘ bîn-cho̍k. Goán tuì in só͘ chú ê chheⁿ-chhau, kap ū chéng-tùn ê pâng-keng kiaⁿ--tio̍h, kiám-chhái ū ê pêⁿ-tē lâng iáu toè in boē tio̍h.

San-tē ê kàu-hoē sī lán ê kàu-hoē ê chek-jīm. Lán tio̍h thè in kiû Siōng-tè ê un, iā èng chīn lán pang-chān in ê gī-bū.

## 漢羅（Ùi原文改寫）

訪問三間山地教會

劉華義

1961年6月870期      11-13

咱的山地教會成做近代傳道史上的一个奇蹟。世界的教會用感嘆的心teh注意看伊前途，這是咱台灣教會的榮光，仝時也是咱重大的責任。咱平地的教會有聽著in的消息，若是罕得親身通到佇實地來看，神學院為著愛予學生對in的認識，佇4:15-17的3日久我佮9个學生有入山訪問排灣族的3間教會。得著吳同燦先生的幫贊佮安排予阮的訪問得著濟濟的利便。特別愛感謝--的有派曾明標先生做阮的嚮導。

阮的目的是屏東縣三地鄉的3間教會：德文、大社、沙漠。15下晝佇三地門的教會受招待中頓後。就開始向德文教會出發。懷約翰牧師佮阮作伙，因為欲入去舉行聖典。道路彎曲順山坡起落。這條路是日人開鑿--的，道路有夠額闊通予小型的吉普走。道路雖然崎嶇，若是佇目前所顯出的光景是雄壯。懸的山尖，深的坑溝，險要的斷崖，清涼的空氣，茂盛的樹木，鳥隻媠的聲音，反響佇安靜的山谷，美麗的山花發放芳味佇大氣中......予人若佇仙境一般，實在若親像入佇別世界。順山北的羊腸的路，行約4點鐘就到德文庄。日已經落，冷氣予遮的青年人提出寒衫起來穿。原來遮是離海面1,300公尺。德文庄的人口約130戶，780人。其中屬長老會的有93戶430人，屬天主教的100人，屬安歇日會的70人，屬耶和華會的20人，全庄只有160人是非基督徒。山地族的傳道師謝文財先生佇遮領導，有4名長老（3男1女）的協助，到勢不止穩健。聽教會的種子是一个失明的青年人。伊佇三地門得著道理，信主後就轉來家己的庄社，通過伊熱心的個人傳道就產生這間教會。謝先生安排2堂予阮通 佮in聚集服事上帝佮in交陪。第一堂的拜六暗約有150名，第2堂的禮拜日早起有200名聚集，懷牧師有共9个生人施洗。食中晝了阮就向隔壁庄的大社教會出發。路程約有2點鐘久的步行。阮佇路中拄著大雨，所以有加添阮行山路的困難。雲對山谷中蒸起來。阮是teh行佇雲頂teh吸雲，成做山中的仙人lah。為著大雨的阻擋，阮到位的時，禮拜的時間已經過了。若是信徒攏聚集teh等阮。阮佇遮也有2堂的聚會，大社庄有136戶，800的住民。長老會有30戶，200名。安歇日會有500名。天主教有30名。其餘的70人是非基督徒。傳道師宋信文先生佇遮牧會，有3个長老、4个執事。遮就是安歇日會的中心地，安歇日會倚靠in豐富的救濟物品teh吸引人入in的教會，也不止攪擾咱的信徒的信仰。咱的先生佮信徒不止有感覺安歇日會的壓力。對佇山地的人物品是真大的吸引力。若是咱的信徒猶過堅守信仰，聚會每擺攏有百外人，通講in的教會是佇報頭風中teh前進。聽講大社人對古早就出名武勇。因為in佔佇險要的地勢，後面靠懸山，前面有深坑；百姓閣雄猛，taⁿ遮的人對福音成做上帝所疼溫和的囝兒。天父有備辦兩个人佇咱的教會，就是一位警員佮一位庄幹事，為著按呢安歇日會毋敢有公然的壓迫（聽講以前教會常常予人khian石頭，也柱仔捌予人踞到欲斷去）。

十七早起阮用祈禱來佮in離開向沙漠教會，這段路就是做顯耀的路。先生派5,6名信徒共阮揹行李。阮落山坑，爬上一粒山，kan-ta這粒山著爬一點鐘久，前氣接毋著後氣，若毋是有停睏幾nā擺，無法度一睏通爬起去。若是遐的兄弟揹阮的行李猶過游裕滿滿。阮ná行ná講話交陪。這段的路不比前日的路，細條閣無整頓，路是掠水路，真崎真歹行，親像按呢阮行3點外鐘就到平地的沙漠庄，為著一段路，我兩支chéng甲烏青，後來就落起來。道路遮爾歹行、坎坷、滑、崎，若是山中的花草有安慰阮。佇沙漠教會有45戶，140名，長老3名，執事6名。無有專任的先生佇遮，是隔壁教會的蔡成文先生來teh兼。這間教會8年前開設--的，就是對隔壁庄安坡教會有一个青年來遮予人做養子，紲感化伊的家庭，傳道理佇部落民的中間，教會就建設，現時有安歇日會teh攪擾。阮佇遮也佮in聚集交陪。佇遮有一間山地教會的國民學校，校長是高樹教會的楊英懷長老，伊佇遮不止有幫贊福音的曠闊。予in請中晝了，阮就行到高樹，對遐坐車轉來，結束3日久的訪問。

Taⁿ佇這pang的訪問，對in的教會阮親目所看，所感覺的:

1. 致意赴聚會。無論禮拜日á是其他的集會出席數真懸。佇德文禮拜日早起對4點半就有早天祈禱會，有20外人出席。In雖罔慣勢行山路，猶過佇烏暗暝赴聚會毋是容易的事。

2.信仰活潑。對佇in的集會佮in所teh表現的，以及佮in teh談話中，會通看出in的信仰是活phut-phut，熱閣求長進。

3.慇勤奉事。教會內外清潔閣貞潔閣整頓，遮的通講攏是信徒的奉事。In毋若奉事主也gâu奉事人。阮受in的款待（無微不至）非常的滿意佮感激。

4.謹慎聽道。In欣慕道理，對in的面貌通看出in有集中全精神佇講道的人。不但按呢也teh抄道理。

5. 自給精神。山地人的經濟毋是富裕。猶過攏向自立的路teh行，家己去拜堂，家已維持教會，謝先生共我講：伊每月得著謝禮，現金部份350 nn.T.這个以外是實物，就是對信徒的奉獻。佇實物毋捌無夠。阮有看見有人夯柴，有人提食物來獻佇教會，佇經濟困難也有伊奉獻的路。

咱的先入主想山地人是落伍民族。阮對in所煮的腥臊佮有整頓的房間驚著，撿彩有的平地人猶綴in袂著。

山地的教會是咱的教會的責任。咱著替in求上帝的恩，也應盡咱幫贊in的義務。
