---
title: "現代教會的缺陷"
categories:
  - 散文
tags:
  - 潘道榮 Phoaⁿ Tō-êng
toc: true
toc_sticky: true
---

# Hiān-tāi Kàu-hoē ê Khoat-hām

## 文獻資訊

| 項目 | 資料 |
|---|---|
| 作者 | 潘道榮 Phoaⁿ Tō-êng |
| 卷期 | 台灣教會公報/北部教會 |
| 卷期 | 第679期 |
| 日期 | 1941/10 |
| 頁數 | 23-25 |

## 白話字（原文數位化）

Hiān-tāi Kàu-hoē ê Khoat-hām

Tâi-pak: Phoaⁿ Tō-êng

1941年10月679期      23-25

1. Sit-lo̍h thé-giām ê sìn-gióng

Chin ê chong-kàu, oân-choân ê chong-kàu, tio̍h chhin-chhiūⁿ saⁿ-kak-hêng hit 3 piⁿ lóng chiâu-pī chiah oē sêng-li̍p. Chiū-sī: Kàu-lí(教理) (2) Hêng-uî(行為). (3) Thé-giām(体驗).

Lō͘-tek Má-teng kap Ka-lō͘-bín ê chong-kàu kái-kek ūn-tōng tī poàn-tô͘ tú-tio̍h chīn pōng, chiū-sī in-uī phian-tiōng tī chi̍t-bīn. Kai-chài tī 16 sè-kí ê āu poàⁿ, Siōng-tè ū pī-pān tú-hó ê Sian-siⁿ lâi phah khui hit ê lân-koan.

Lán ta̍k ê Ki-tok-tô͘ , lêng-tek(靈的) choè ko ê thé giām, tio̍h chún-chún koh hó táⁿ chhin-chhiūⁿ Pó-lô Sian-siⁿ kóng, "Goá iáu-kú teh oa̍h, m̄-sī iû-goân goá, chiū-sī Ki-tok tiàm tī goá teh oa̍h".

2. Khàm-ba̍t kàu-hoē te̍k-iú ê kì-hō(特有旗印)

Saⁿ thiàⁿ kap Sèng-kiat , sī lán Ki-tok-kàu te̍k-iú ê kì-hō. Chho͘-tāi kàu-hoē, oē kham-tit chheng-choè Lí-sióng ê Kàu-hoē , chiū-sī in-uī tuì Sèng Sîn ū hián-chhut che Jîn-ài kap Chiâⁿ-sèng ê hó ké-chí tī-teh. Ki-tok nā kóng Lín nā saⁿ-thiàⁿ kap sèng-kiat, chèng-lâng beh tuì án-ni chai lín sī goá ê ha̍k-seng. Chiū Mô͘-kuí iā beh kóng, Lín nā oàn-tò͘ bô chheng-khì-siùⁿ, chèng-lâng beh tuì án-ni chai, lín sī goá ê ha̍k-seng. Lí sī sio̍k tī tó-chi̍t pêng?

3. Bô iàu-kín Kàu-hoē chú-iàu(主要) ê bo̍k-te̍k.

Kàu-hoē chú-iàu ê bo̍k-tek, chiū-sī thoân Hok-im. Bó͘ Sian-siⁿ kóng, Kūn-tāi Kàu-hoē ê mâu-pēng, chiū-sī chù-tiōng chè-tō͘-hoà, ki-koan-hoà, cho͘-chit-hoà. "Chiong Siōng-tè ê tō-lí pàng hē-teh, lâi pān-lí chia̍h-si̍t m̄ ha̍p-gî."(Sù-tô͘ 6:2).

Boē sin-īn ê hū-jîn-lâng, i ka-kī lia̍h-choè chin bô thé-biān. Kàu-hoē bô ke-thiⁿ lâng-gia̍h, sī boē hoâi-īn ê kàu-hoē.

Bûn-su thoân-tō, sī hiān-chāi tē-it hó ê ki-hoē, chóng-sī chió lâng beh lī-iōng.

Kong-pò, sī beh kó͘-chhui Ki-tok-tô͘ sìn-gióng seng-oa̍h, chiâⁿ-choè chin suí, chin ióng-chòng ê sìn-gióng seng-oa̍h, soà oē thang chio-ho͘ pa̍t lâng lâi ji̍p tī sìn-gióng seng-oa̍h. Khó-sioh chin chió lâng teh tha̍k chin chân-liām!( Chiàu 9 ge̍h hō só͘ hoat-piáu, chiah ū bē chhut 1452 hūn nā-tiāⁿ.)

Tuì Bûn-su thoân-tō nā ū lâng ài lī-iōng oa̍h-miā-pò(生命誌). Chhiáⁿ chiah tuì í-hā ê chū-só͘ chù-bûn.

台北市蓬萊町四十七番地 李 順 天 氏

Kin-nî 12 ge̍h chiok Sèng-tàn-hō, beh ke ìn khah choē pō͘ thang sàng lâng, chhiáⁿ liōng-chá thong-ti, chiah bián sit-lo̍h ki-hoē.

4. Hō͘ Sèng Sîn (Ki-tok) khiā tī mn̂g-goā.

Ló-tí-ka kàu-hoē, chiū-sī hiān-tāi kàu-hoē ê chin-siòng(真相). In bô chiap-la̍p Sèng Sîn , hō͘ Sèng Sîn khiā tī mn̂g-goā hit ê chhám-chōng cháiⁿ-iūⁿ?

(1) Bô léng bô jia̍t; (2) Khùn-khó͘; (3) Khó-lîn; (4) Sòng-hiong;(5) Chhiⁿ-mî; (6) Thǹg-theh.

Chit khoán ê kàu-hoē thài oē-hiáu iu-jū Thoân-kàu-chiá: tì-ì ka-têng lé-pài lah? Khó-lîn ah! Khó-lîn ah!

5. M̄-bat Chú Iâ-so͘ ê Lí-sióng Kok.

Chú Iâ-so͘ ê Lí-sióng Kok sī sím-mi̍h? Chiū-sī Má-thài Hok-im-toān só͘ kóng ê Thian-kok, í-ki̍p Má-khó Hok-im-toān só͘ kóng ê Siōng-tè kok. Kin-á-ji̍t ê kàu-hoē, chiū-sī Chú Iâ-so͘ Lí-sióng Kok ê iáⁿ.

Tàu-tí hit ê Lí-sióng Kok ê loē-iông cháiⁿ-iūⁿ? (1) Bô saⁿ-chiⁿ. (2) Bô lī-kí-sim, (3) Bô kai-kip ê hun pia̍t, (4) Bô tiōng sè-le̍k; (oá-khò sè-le̍k ap-pek lâng ê , kàu kin-á-ji̍t choē-choē lóng sit-pāi, m̄-bián thèng-hāu chiong-lâi, chit-tia̍p thang khoàⁿ-kìⁿ), (5) Bô seng-oa̍h-chiūⁿ ê hoân-ló. (6) Bô ū put-gī kap put-chèng tī-teh.

Í-goā beh kóng, iáu ū; chóng-sī án-ni ū kàu-gia̍h hō͘ lán chai Chú Iâ-so͘ só͘ ài kiàn-siat ê Lí-sióng Kok. Chiah ê , tī hiān-tāi ê kàu-hoē ū si̍t-hiān , bô?

Ū chi̍t hāng tio̍h oē kì-tit--ê, Chú Iâ-so͘ ê Lí-sióng Kok, sī Siōng-tè teh chi-phoè, iā tio̍h tāi-seng lîm-kàu tī lí ê sim-lāi.

6. Tông-tông káⁿ choè Si̍p-jī-kè ê tuì-te̍k.

Pó-lô Sian-siⁿ uī-tio̍h chit khoán ê kàu-hoē lâu ba̍k-sái; in-uī in ê kiat-kio̍k, sī tîm-lûn(Hui 3:18). Sím-mi̍h sī kiò-choè Si̍p-jī-kè ê tuì-te̍k? Chiū-sī hoán-tuì Ki-tok ê cheng-sîn seng-oa̍h--ê. Oāⁿ oē lâi kóng , lī-kí-tek(利己的), hióng-lo̍k-tek(享樂的), chū-kí tiong-sim chú-gī(自己中心主義) ê seng-oa̍h , hit hō. Chhiáⁿ khì tha̍k (2 Thê 3:1,2).

7. Tuì tī Kî-tó, tha̍k Sèng-keng ta-sò bô bī.

Hō-chhoan Sian-siⁿ kóng, Beh kiù lán Chó͘-kok, chí-ū tio̍h kî-tó. Bó͘ Sian-siⁿ kóng, Lêng-khó͘ sit-lo̍h seng-khu ê bí-niû, m̄-thang sit-lo̍h lêng-hûn ê bí-niû(Sèng-keng).

M̄-ài kî-tó , m̄-ài tha̍k Sèng-keng , oē hō͘ lán ê Siōng-tè toā siong-sim, toā sit-bāng.

Choè-kīn Eng-kok Sîn-ha̍k Phok-sū ミツクレムhian khui Sèng-keng lâi tha̍k, soà kî-tó kóng, Chú ah! goá sìn Lí, chhiáⁿ sià-bián goá ê bô sìn-gióng.

Hiān-tāi ê kî-tó hoē, Sèng-keng gián-kiù-hoē chin léng-tām, bo̍k-koài kàu-hoē ài hun-kûn kiat-tóng.

8. Bô chun-tiōng Sèng lé-tián.

Ki-tok-kàu ê Sèng lé-tián, chiū-sī Soé-lé kap Boán-chhan. Kiù-sè-thoân kàu chit-sî, iā í-keng chai tio̍h siū chit ê Sèng lé-tián.

Lâm Pak Kàu-hoē ê sìn-tô͘ sò͘, nā ū 5 bān lâi kóng, sī chí-ū chi̍t poàⁿ ū siú chit ê Sèng lé-tián nā-tiāⁿ. "Sìn lâi siū soé-lé--ê, beh tit-tio̍h kiù"(Khó 16:16). "Bô chia̍h Jîn-chú ê bah, bô lim I ê huih ê lâng, bô oa̍h-miā"(Hān 6:53).

9. Bô giâm siú Sèng-ji̍t.

Kū-iok ê Kat-lé, chiū-sī Sin-iok ê Soé-lé. Kū-iok ê Jû-oa̍t-choeh, chiū-sī Sin-iok ê Boán-chhan. Kū-iok sî-tāi siú pài-la̍k, Sin-iok sî-tāi siú Chú-ji̍t. Chit ji̍t sī Ki-tok koh-oa̍h ê ji̍t, iā-sī Sèng Sîn kàng-lîm ê ji̍t. Ū kàu-phài siú pài-la̍k, chiū-sī tuì in bô kàu-gia̍h chhim chai Kū-iok kap Sin-iok ê tiōng-tiám tī tó-lo̍h. Nā bô siú Sèng-ji̍t--ê , (7 ji̍t thâu-chi̍t ji̍t), chiū bô hūn tī Siōng-tè chiok-hok ê sìn-gióng seng-oa̍h.

Siú sî-kan ê Sèng-ji̍t--ê, sī chin choē, choan-sim siú Sèng-ji̍t--ê, sī chin chió. Kin-á-ji̍t ê kàu-hoē, nā bô hoat-tián, tuī-lo̍h tī sio̍k-hoà--ê, che sī bo̍k-koài.

Ko-téng Hoat-īⁿ-tiúⁿ Sam-hóⁿ Sian-sīⁿ(三好退歲氏), sī chi̍t-uī jia̍t-sim ê Ki-tok-tô͘. Lé-pài-ji̍t ê chhut-se̍k m̄-bat làng, sî-kan nā kàu , sui-jiân ū toā-koaⁿ beh lâi chhē--i, i chio in saⁿ-kap kàu pài-tn̂g ū sî kā in hoē sit-lé ka-kī khì lé-pài.

Tio̍h oē kì-tit chit-ji̍t sī Siōng-tè beh Sù-hok ê ji̍t.

Hiān-tāi Kàu-hoē ê lé-pài ū chin choē ê khoat-tiám, khiàm chong-giâm , lé-pài ēng ê chhâi-liāu po̍k-jio̍k , khiàm tiau-hô, im-ga̍k chin pîn-jio̍k......); tio̍h chhim-chhim kek-sin--i.

10. Hām-lo̍h tī bô kám-kak ê choē.

Sian-ti Má-la̍h-ki ū kóng tng-sî Siōng-tè ê soán-bîn ū hoān-tio̍h chit khoán choē, iā in ka-kī m̄-chai. Ná chhin-chhiūⁿ lâng hoān-tio̍h thái-ko-pīⁿ, ēng hé sio, ēng chiam chha̍k iā boē thiàⁿ. Kán-tan siá kuí hāng chiū hó, kî-û--ê, chhiáⁿ ka-kī tha̍k Má-la̍h-ki choân pún(4 chiuⁿ nā-tiāⁿ).

(1) Siōng-tè sui-jiân ū thiàⁿ in, in hiâm Siōng-tè , giâu-gî Siōng-tè bô thiàⁿ in(1:2,3).

(2) Khoàⁿ-khin Siōng-tè(1:5, 6, 7, 8). Só͘ hiàn--ê, sī chhiⁿ-mî pái-kha ê cheng-siⁿ, bô chheng-khì ê piáⁿ. Bô hiàn tē-it hó ê kiáⁿ-jî hō͘ Siōng-tè , beh iau-kiû tē-it hó ê thoân-kàu-chiá; che sī bān-bān put-lêng. Kàu-hoē ê hiàn-kim m̄-kam hiàn kim-phiò, sī suî-piān kéng chi̍t sián ê hoè-pè lâi hiàn choè that-gia̍h--ê, boē chió.

(3) Thau the̍h Siōng-tè ê mi̍h(3:8─10). Tio̍h chai Kū-iok sî-tāi só͘ hiàn ê 10 hūn chi̍t, sī Sin-iok sî-tāi só͘ tio̍h hōng-hiàn ê choè siáu hān-tō͘(最小限度). Loā choē Ki-tok-tô͘ sêng-sim gîm kóng, "Goá ê chîⁿ-gûn hiàn hō͘ Lí", iā ū án-ni si̍t-hêng ah?

(4) Siōng-tè ê sím-phoàⁿ , in bô kám-kak(4:1). Bó͘ Sian-siⁿ kóng, Sè-kài ê le̍k-sú , chiū-sī sè-kài ê sím-phoàⁿ. Só͘-í choè Ki-tok-tô͘, tio̍h kiaⁿ-hiâⁿ ngia̍uh-ngia̍uh-chhoah, lâi choè-chiâⁿ lín ka-kī ê tit-kiù(Hui 2:12).

Kiat-lūn. Kin-á-ji̍t Tâi-oân Kàu-hoē choè-toā ê khò-tê, chiū-sī tio̍h tû-khì kàu-hoē it-chhè ê mâu-pēng. Kò-kò ê kàu-hoē ha̍p-it , choân-thé ê kàu-hoē ha̍p-it , it-chhè ê ki-koan ha̍p-it.

Cheng-sîn nā boē piàn, chiū sui-jiân sī ū hó ê lí-sióng , iā oh-tit si̍t-hiān.

"Soé-chheng in ê saⁿ ê lâng(m̄-nā kò-jîn , thoân-thé iā chāi-lāi), ū hok-khì, beh hō͘ in ū koân tī oa̍h-miā ê chhiū, koh tuì chiah ê mn̂g ji̍p siâⁿ".(Khé 22:14).

## 漢羅（Ùi原文改寫）

現代教會的缺陷

台北：潘道榮

1941年10月679期      23-25

1.失落體驗的信仰

真的宗教，完全的宗教，著親像三角形彼3邊攏齊備才會成立。就是：教理 (2)行為。(3)体驗。

路德馬丁佮Ka-lō͘-bín的宗教改革運動佇半途拄著盡磅，就是因為偏重佇一面。佳哉佇16世紀的後半，上帝有備辦拄好的先生來拍開彼个難關。

咱逐个基督徒，靈的最高的體驗，著準準閣好膽親像保羅先生講，「我猶過teh活，毋是猶原我，就是基督踮佇我teh活」。

2.崁密教會特有的記號(特有旗印)

相疼佮聖潔，是咱基督教特有的記號。初代教會，會堪得稱做理想的教會，就是因為對聖神有顯出這仁愛佮成聖的好果子佇teh。基督若講恁若相疼佮聖潔，眾人欲對按呢知恁是我的學生。就魔鬼也欲講，恁若怨妒無清氣相，眾人欲對按呢知，恁是我的學生。你是屬佇佗一爿？

3.無要緊教會主要的目的。

教會主要的目的，就是傳福音。某先生講，近代教會的毛病，就是注重制度化，機關化，組織化。「將上帝的道理放下teh，來辨理食食毋合宜。」(使徒6：2)。

袂身孕的婦人人，伊家己掠做真無體面。教會無加添人額，是未懷孕的教會。

文書傳道，是現在第一好的機會，總是少人欲利用。

公報，是欲鼓吹基督徒信仰生活，成做真媠，真勇壯的信仰生活，紲會通招呼別人來入佇信仰生活。可惜真少人teh讀真殘念！(照9月號所發表，才有賣出1452份若定。)

對文書傳道若有人愛利用活命報(生命誌)。請才對以下的住所注文。

台北市蓬萊町四十七番地 李 順 天 氏

今年12月祝聖誕號，欲加印較濟部通送人，請量早通知，才免失落機會。

4.予聖神(基督)徛佇門外。

老底嘉教會，就是現代教會的真相。In無接納聖神，予聖神徛佇門外彼个慘狀怎樣？

(1)無冷無熱；(2)困苦；(3)可憐；(4) Sòng-hiong；(5)青盲；(6) 褪theh。

這款的教會thài會曉優裕傳教者：致意家庭禮拜啦？可憐啊！可憐啊！

5.毋捌主耶穌的理想國。

主耶穌的理想國是甚物？就是馬太福音傳所講的天國，以及馬可福音傳所講的上帝國。今仔日的教會，就是主耶穌理想國的影。

到底彼个理想國的內容怎樣？(1)無相爭。(2)無利己心，(3)無階級的分別，(4)無重勢力；(倚靠勢力壓迫人的，到今仔日濟濟攏失敗，毋免聽候將來，這霎通看見)，(5)無生活上的煩惱。(6)無有不義佮不正佇teh。

以外欲講，猶有；總是按呢有夠額予咱知主耶穌所愛建設的理想國。遮的，佇現代的教會有實現，無？

有一項著會記得--的，主耶穌的理想國，是上帝teh支配，也著代先臨到佇你的心內。

6.堂堂敢做十字架的對敵。

保羅先生為著這款的教會流目屎；因為in的結局，是沉淪(腓 3：18)。甚物是叫做十字架的對敵？就是反對基督的精神生活--的。換話來講，利己的，享樂的)，自己中心主義的生活，彼號。請去讀(2 提3：1，2)。

7.對佇祈禱，讀聖經焦燥無味。

賀川先生講，欲救咱祖國，只有著祈禱。某先生講，寧可失落身軀的米糧，毋通失落靈魂的米糧(聖經)。

毋愛祈禱，毋愛讀聖經，會予咱的上帝大傷心，大失望。

最近英國神學博士ミツクレム掀開聖經來讀，紲祈禱講，主啊！我信你，請赦免我的無信仰。

現代的祈禱會，聖經研究會真冷淡，莫怪教會愛分群結黨。

8.無尊重聖禮典。

基督教的聖禮典，就是洗禮佮晚餐。救世傳教這時，也已經知著受這个聖禮典。

南北教會的信徒數，若有5萬來講，是只有一半有守這个聖禮典若定。「信來受洗禮--的，欲得著救」(Khó 16：16)。「無食人子的肉，無啉伊的血的人，無活命」(翰 6：53)。

9.無嚴守聖日。

舊約的割禮，就是新約的洗禮。舊約的逾越節，就是新約的晚餐。舊約時代守拜六，新約時代守主日。這日是基督閣活的日，也是聖神降臨的日。有教派守拜六，就是對in無夠額深知舊約佮新約的重點佇佗落。若無守聖日--的，(7日頭一日)，就無份佇上帝祝福的信仰生活。

守時間的聖日--的，是真濟，專心守聖日--的，是真少。今仔日的教會，若無發展，墮落佇屬化--的，這是莫怪。

高等法院長三好先生(三好退歲氏)，是一位熱心的基督徒。禮拜日的出席毋捌閬，時間若到，雖然有大官欲來揣--伊，伊招in相佮到拜堂有時共in會失禮家己去禮拜。

著會記得這日是上帝欲賜福的日。

現代教會的禮拜有真濟的缺點，欠莊嚴，禮拜用的材料薄弱，欠調和，音樂真貧弱......)；著深深革新--伊。

10.陷落佇無感覺的罪。

先知瑪拉基有講當時上帝的選民有患著這款罪，也in家己毋知。若親像人患著癩ko病，用火燒，用針鑿也袂疼。簡單寫幾項就好，其餘--的，請家己讀瑪拉基全本(4章爾定)。

(1)上帝雖然有疼in，in嫌上帝，僥疑上帝無疼in(1：2，3)。

(2)看輕上帝(1：5，6，7，8)。所獻--的，是青盲跛跤的精牲，無清氣的餅。無獻第一好的囝兒予上帝，欲要求第一好的傳教者；這是萬萬不能。教會的獻金毋甘獻金票，是隨便揀一仙的貨幣來獻做窒額--的，袂少。

(3) 偷提上帝的物(3：8─10)。著知舊約時代所獻的10份一，是新約時代所著奉獻的最小限度。偌濟基督徒誠心吟講，「我的錢銀獻予你」，也有按呢實行啊？

(4)上帝的審判，in無感覺(4：1)。某先生講，世界的歷史，就是世界的審判。所以做基督徒，著驚惶ngia̍uh-ngia̍uh掣，來做成恁家己的得救(腓2：12)。

結論。今仔日台灣教會最大的課題，就是著除去教會一切的毛病。個個的教會合一，全體的教會合一，一切的機關合一。

精神若袂變，就雖然是有好的理想，也僫得實現。

「洗清in的衫的人(毋但個人，團體也在內)，有福氣，欲予in有權佇活命的樹，閣對遮的門入城」。(啟 22：14)。
