---
title: "雜錄：山路的歌"
categories:
  - 詩
tags:
  - 許有才 Khó͘ Iú-châi
toc: true
toc_sticky: true
---

# Cha̍p-lio̍k: Soaⁿ-lō͘ ê koa

## 文獻資訊

| 項目 | 資料 |
|---|---|
| 作者 | 許有才 Khó͘ Iú-châi |
| 卷期 | 台灣教會公報 |
| 卷期 | 第752號 |
| 日期 | 1951/8 |
| 頁數 | 18 |

## 白話字（原文數位化）

Soaⁿ-lō͘ ê koa

1951.08 tē 752 hō p.18-19

(Khó͘ Iú-châi e̍k)

Tiāu ēng Sèng-si 93 siú.

Chit siú Si sī Chàn-bí-koa 444. Kiâⁿ-lō͘ tī Koân-soaⁿ te̍k-pia̍t chhun-thiⁿ, ū thang khoàⁿ tio̍h Tiong-iong soaⁿ-me̍h ê seh, chheng-chhái ê thiⁿ-khì, sì uî í keng hông-hun ê soaⁿ-kéng, lâi gîm chit siú, oē thê-ko lán sìn-gióng ê sim-chêng, iā oē án-uì kiâⁿ soaⁿ-lō͘ ê lâng. Chhiáⁿ tha̍k-chiá, chiàu Sèng-si 93 siú ê tiāu, gîm khoàⁿ māi, chiū lí oē kám-kak ji̍p khì kàu tī Koân-soaⁿ teh kiâⁿ-lō͘ ê kéng-tē, lêng-sèng iā beh chìn-kàu tī koân, koh Sèng ê lō͘-chiūⁿ--ni̍h. Put-kò hoan-e̍k liáu boē chin cha̍p-hun hó-sè, chhiáⁿ khoan-liōng.

1. Poâⁿ-soaⁿ koè-niá peh-kiā,

Ka-kī chi̍t ê teh kiâⁿ;

Chú ê Sèng-chhiú hō͘ goá oá-khò,

Sin, sim, an-jiân bô kiaⁿ.

2. Soaⁿ-nâ ê hong teh thàu,

Kheⁿ-té ê chuí teh lâu;

Ná-chún thiⁿ-sài ha̍p-chhiùⁿ siaⁿ-im,

Goá iā o-ló lâi gîm.

3. Kiû Chú sù goá sim pe̍h,

Chhin-chhiuⁿ soaⁿ-chiam ê seh;

iā hō͘ goá sim chheng-chheng chēng-chēng,

Chhin-chhiūⁿ bô hûn thiⁿ chheng.

4. Kham-khia̍t guî-hiám koh hn̄g,

Beh khì ê lō͘ iáu tn̂g;

Goá só͘ ǹg-bāng ài kàu ê tē,

Siáⁿ-sî oē kàu hit tè.

5. Chóng-sī Chú! Goá ê Chú!

Goá lóng m̄-káⁿ tiû-tû;

iā m̄-káⁿ kiû, beh kiám chi̍t chām,

Goān kiâⁿ che lō͘ kàu-thàng.

6. Chí kiû, ji̍t nā lo̍h-soaⁿ,

Chím-thâu ēng chio̍h thè-oāⁿ ;

Hō͘ goá tī-hia só͘ chò bîn-bāng,

Iû-goân su-bō͘ thian pâng.

## 漢羅（Ùi原文改寫）

山路的歌

1951.08 第752號 p.18-19

(許有才 譯)

調用聖詩93首

這首詩是讚美歌444。行路佇高山特別春天，有通看著中央山脈的雪，清彩的天氣，四圍已經黃昏的山景，來吟這首，會提高咱信仰的心情，也會安慰行山路的人。請讀者，照聖詩93首的調，吟看覓，就你會感覺入去到佇懸山teh行路的景地，靈性也欲進到佇懸，閣聖的路上--裡。不過翻譯了未真十分好勢，請寬諒。

1. 盤山過嶺peh崎，

家己一个teh行；

主的聖手予我倚靠，

身，心，安然無驚。

2. 山林的風teh透，

溪底的水teh流；

若像天使合唱聲音，

我也呵咾來吟。

3. 求主賜我心白，

親像山尖的雪；

也予我心清清靜靜，

親像無雲天清。

4. 坎坷危險閣遠，

欲去的路猶長；

我所向望愛到的地，

啥時會到彼塊。

5. 總是主！我的主！

我攏毋敢躊躇;

也毋敢求，欲減一站，

願行這路到迵。

6. 只求，日若落山，

枕頭用石替換；

予我佇遐所做眠夢，

猶原思慕天房。
