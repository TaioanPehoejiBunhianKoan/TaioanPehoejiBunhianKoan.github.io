---
title: "故宋泉龍長老五年忌"
categories:
  - 傳記
tags:
  - 鄭兒玉 Tēⁿ Jî-gio̍k
toc: true
toc_sticky: true
---

# Kò͘ Sòng Chông-liông Tiúⁿ-ló 5 nî kī

## 文獻資訊

| 項目 | 資料 |
|---|---|
| 作者 | 鄭兒玉 Tēⁿ Jî-gio̍k |
| 卷期 | 台灣教會公報 |
| 卷期 | 第1033期 |
| 日期 | 1968/7 |
| 頁數 | 17-18 |

## 白話字（原文數位化）

Kò͘ Sòng Chông-liông Tiúⁿ-ló 5 nî kī

故宋泉龍長老五年忌

Tiⁿ Jî-gio̍k

1968.07.01  1033 hō  P.17

Sòng Choân-liông Sian-siⁿ tī Chú-āu 1963 nî 7 ge̍h 17 ji̍t siū hut-jiân ê chai-hāi lâi kè-sin, í-keng moá 5 nî lah.  Hoê-kò͘ tng-sî ê chêng-hêng, iáu-kú hō͘ lán ê sim oē sng, kàu-taⁿ iáu-kú kám-kak m̄-kam.

I sui-bóng í-keng khì-sè 5 nî kú, i ê choè-lâng, sìn-gióng kap kang-chok ta̍t-tit lán siàu-liām, só͘-í pit-chiá chiah kia̍h pit lâi siá kuí-kù, put-tàn hō͘ lán thang tui-liām nā-tiāⁿ, iā tuì i ê jîn-seng hō͘ lán khoàⁿ oē tit thang tit-tio̍h choē-chió ê bián-lē kap kà-sī á boē.

Goá chit-tia̍p chiong i seng-gâi ê keng-kè siá tī chia, tī chi̍t hāng ê tiong-kan lâi khoàⁿ-chhut i ê choè lâng.  í-ki̍p i tuì kàu-hoē kap siā-hoē ê kòng-hiàn.

Choan-liông tī Chú-āu 1923 nî（Bîn-kok 12 nî, Tāi-chèng 12 nî）11 ge̍h 5 ji̍t chhut-sì tī Tâi-lâm choè Sòng Chuí-khîm kap Gô͘ Chìn-tī Lū-sū ê tē 4 ta-po͘-kiáⁿ.  I ê pē-bú tit Chú chiàu-kò͘, kàu-taⁿ iáu khong-kiān.  EN-á 3 ge̍h-ji̍t ê sî, tī Tâi-lâm Tang-mn̂g kàu-hoē tuì Iûⁿ Sè-chù Bo̍k-su siū soé-lé.  4 hè ê sî ji̍p Tang-mn̂g Kàu-hoē Chú-ji̍t-o̍h Iù-tī-kho.  Tī 6 hè ê sî, siū kèng-khiân ê lēng-tông ê kà-sī, chiū í-keng oē-hiáu-tit tha̍k Pe̍h-oē-jī ê Sèng-keng, Si.

Poeh hè ji̍p Tâi-lâm Su-hoān Ha̍k-hāu Hù-sio̍k Kong Ha̍k-hāu, tông-sî iā ji̍p Chú-ji̍t-o̍h Sèng-keng-kho.  Che sī hán ū ê tāi-chì, in-uī phó͘-thong ê gín-ná tio̍h tī 5,6 nî-kip chiah chìn-ji̍p Sèng-keng-kho.

Tī 1936 nî（Bîn-kok 25 nî, Chiau-hô 11 nî）ji̍p Tióng-êng Tiong-ha̍k. Tī chia Choân-liông kap pit-chiá choè 2 nî kú ê tông-ha̍k.  Tng-sî sī i pan-kip tiong choè tē it soè-hàn--ê.  Chiàn-āu ū chi̍t pái tī hé-chhia lāi tú-tio̍h i ê sî, pí goá khah toā-hàn, hō͘ goá put-chí gông-ngia̍h.  I chāi ha̍k tiong ê sèng-chit kap i khì-sè tng-sî siāng-khoán sī un-jiû ê.

Tī Bîn-kok 30 nî（Chiau-hô͘ 16 nî）3 ge̍h pit-gia̍p Tióng-êng Tiong-ha̍k, āu-lâi tông-ha̍k tāi-ke tuì i chiah tit-tio̍h liân-lo̍k.  Goán ê pan-kip tông-ha̍k-hoē sī i hoat-khí ê.  I kè-sin liáu-āu, soà sit-khì tiong-sim jîn-bu̍t, 5 nî kú chiah chí-ū khui nn̄g pái nā-tiāⁿ.  Che iā-sī in-uī beh siàu-liām i ê kî-ji̍t ê sî khui ê.

Pit-gia̍p Tióng-êng Tiong-ha̍k hit nî ê 8 ge̍h 3 ji̍t, tī Tang-mn̂g kàu-hoē hō͘ Lô͘ Siúⁿ Bo̍k-su chiap-la̍p chiū sèng-chhan.

Tiong-ha̍k pit-gia̍p keh nî, chiū-sī kong-ho̍k tē jī nî, i chiū-chit tī Tâi-lâm-chhī Pe̍h-bí Siong Cho͘-ha̍p kap Tâi-lâm Niû-si̍t-êng-thoân Tai-lâm Chi-só͘ 4 nî kú.  Tī Bîn-kok 36 nî 1 ge̍h khí kàu 45 nî 1 ge̍h, kiōng 9 nî kú chiū-chit tī Chóng-iâ Thn̂g-chhiúⁿ, chú-pān chhái-kó͘ gia̍p-bū.  In-uī tuì gia̍p-bū sêng-si̍t, tit chhiúⁿ-tiúⁿ ê sìn-jīm.  Tī chhiúⁿ-tiong chú-chhî Ki-tok-tô͘ ê chū-hoē.  Che oē thang kóng-sī kin-á-ji̍t kang-gia̍p sū-kang ê khai-lō͘ sian-hong.  Tuì chit-ê chū-hoē ū 10 goā lâng āu-lāi tī Tâi-lâm Lâm-mn̂g Kàu-hoē niá soé-lè.  Tī Sòng Sian-siⁿ chāi-jīm tiong, chhiúⁿ-tiúⁿ ê sìn-gióng toā ho̍k-heng, āu-lâi chhiúⁿ-tiúⁿ êng-choán khì Lêng-nâ Thn̂g-chhiúⁿ ê sî, tī chhiúⁿ-lāi siat lé-pài-tn̂g, che sī hiān-chāi ê Ka-gī Tiong-hoē Lêng-nâ Kàu hoē.

Tī Chóng-iâ Thn̂g-chhiúⁿ khûn-bū tiong ê sî, tī Chú-āu 1950 nî 9 ge̍h 22 ji̍t tī Tâi-lâm Lâm-mn̂g Kàu-hoē kap Ko Tek-chiong Hu-jîn ê tē jī chhian-kim Huī-tin Sió-chiá kiat-hun.  Chin gâu thé-thiap i ê hū-jîn-lâng, ka-têng oân-boán sī lâng-lâng só͘ him-soān ê.  Bîn-kok 42 nî 1 ge̍h 7 ji̍t cha-bó͘-kiáⁿ Siok-hun chhut-sì, kin-nî teh beh chìn-ji̍p Ko-tiong.  Bîn-kok 46 nî 6 ge̍h 4 ji̍t i ê ta-po͘-kiáⁿ Tia̍t-chong chhut-sì, hiān-chāi tī Hù-sio̍k Kok-hāu tha̍k 6 nî.  Kám-siā Chú hō͘ i ê nn̄g ê soè-kiáⁿ ū chiām-chiām teh toā-hàn koh tit lâng thiaⁿ.  Huī-tin Hu-jîn kàu hiān-chāi iáu kè-sio̍k i ê tiōng-hu chiū-chit tī Tiong-kok Hoà-ha̍k.

Tī Bîn-kok 45 nî 1 ge̍h 30 ji̍t chiū-jīm Tiong-kok Hoà-ha̍k Chè-io̍h Kong-si Chhiū-nâ Kang-chhiúⁿ Chóng-bū Khò-tiúⁿ, che sī i tī Tiong-kok Hoà-ha̍k ho̍k-bū ê khai-sí.

Tī chit tiong-kan i uī hit ê kong-si kiàn-li̍p chióng-chióng chè-tō͘, koh chú-pān chhái-kó͘, kā kong-si khiām chin-choē chîⁿ.  Chi̍t nî āu ê 2 ge̍h 7 ji̍t, êng-seng lâi Tâi-lâm Eng-gia̍p-só͘ choè keng-lí, chāi jīm iok 6 nî poàⁿ.  Tī chit tiong-kan uī Tiong-kok Hoà-ha̍k tī lâm-pō͘ kiàn-li̍p i-io̍h-kài ê sìn-ū, sū-gia̍p toā chìn-pō͘, ia̍h heng-kiàn kong-si ê 4 chàn toā-lâu.

Chú-āu 1957 nî 3 ge̍h 31 ji̍t chiū-jīm Tâi-lâm Lâm-mn̂g Kàu-hoē chip-sū, āu-lâi soà-chiap choè kiàn-tiok koè-kè, T. K. C. Hoē-tiúⁿ, Chú-ji̍t-o̍h Hāu-tiúⁿ téng chit.  Tī chit tiong-kan pit-chiá iā bat khì pang-chān i ê Chú-ji̍t-o̍h.  Tī 1960 nî 3 ge̍h 13 ji̍t siū àn-chhiú choè tiúⁿ-ló.

Tī i ka-tī ê Lâm-mn̂g kàu-hoē í-goā, i chham-ka kiàn-li̍p Kî-tiân-hoē Tâi-lâm Hun-hoē, āu-lâi siū soán choè lí-sū, Tiong-kok Hun-hoē lí-kàm-sū téng-chit.  Kî-thaⁿ i iā siū chhiáⁿ choè Tâi-lâm Bâ-hong Kiù-chè Hia̍p-hoē táng-sū, bú-hāu Tióng-êng Tiong-ha̍k táng-sū téng iàu chit.  án-ni hō͘ lán thang chai i tī kàu-hoē kap siā-hoē lióng hong-bīn ê kòng-hiàn cháiⁿ-iūⁿ ê khoah.

I tī teh keng-êng Tiong-kok Hoà-ha̍k Tâi-lâm En̂g-gia̍p-só͘ ê sî, tī kong-si nih muí chiu chi̍t pái kú-hêng lé-pài, put-tàn í-sin chok-chek, choè kng choè iâm, iā pang-chān i ê tông-sū lâi chiū-kūn Chú.  I chit khoán ê keng-êng hong-sek hō͘ Tâi-lâm En̂g-gia̍p-só͘ chiâⁿ-choè chi̍t-ê ka-cho̍k ê khoán-sit.

I sui-bóng chit khoán, bô-lun tī siā-hoē á-sī kàu-hoē lâi choè kng choè iâm, kiâⁿ kin-á-ji̍t ê kàu-hoē kang-gia̍p sū-kang ê sian-hong, khó-sioh, iáu-kú siū i chi̍t uī 7 ge̍h 17 ji̍t 14 tiám 15 hun siū chhah-siong.  In-uī to-siong chhim, koh tio̍h pō͘-uī, tī 16 tiám 50 hun kiò chi̍t kù"Chú ah"choè soah-bé, liâm-piⁿ chiū tn̄g-khuì.

Tī i ê bōng-pâi nih ū khek kóng,"Cheng-chiàn hó ê cheng-chiàn, chīn pháu-cháu ê lō͘-chām, siú só͘ sìn ê tō-lí".  Si̍t-chāi ū 10 hun piáu-sī i ê sìn-gióng, choè lâng kap sū-gia̍p.  Goān Chú chiàu-kò͘ i ê uî-cho̍k.

## 漢羅（Ùi原文改寫）

故宋泉龍長老五年忌

鄭兒玉

1968.07.01  1033號P.17

宋泉龍先生佇主後1963年7月17日受忽然的災害來過身，已經滿5年lah。回顧當時的情形，猶過予咱的心會酸，到今猶過感覺毋甘。

伊雖罔已經去世5年久，伊的做人，信仰佮工作值得咱數念，所以筆者才kia̍h筆來寫幾句，不但予咱通追念若定，也對伊的人生予咱看會得通得著濟少的勉勵佮教示仔袂。

我這霎將伊生涯的經過寫佇遮，佇一項的中間來看出伊的做人。以及伊對教會佮社會的貢獻。

泉龍佇主後1923年（民國12年，大正12年）11月5日出世佇台南做宋水琴佮吳Chìn-tī 女士的第4查埔囝。伊的爸母得主照顧，到今猶康健。嬰仔3月日的時，佇台南東門教會對楊世註牧師受洗禮。4歲的時入東門教會主日學幼稚科。佇6歲的時，受敬虔的令堂的教示，就已經會曉得讀白話字的聖經，詩。

八歲入台南師範學校附屬公學校，同時也入主日學聖經科。這是罕有的代誌，因為普通的囡仔著佇5，6年級才進入聖經科。

佇1936年（民國25年，昭和11年）入長榮中學。佇遮泉龍佮筆者做2年久的同學。當時是伊班級中做第一細漢的。戰後有一擺佇火車內拄著伊的時，比我較大漢，予我不止昂愕。伊在學中的性質佮伊去世當時像款是溫柔的。

佇民國30年（昭和6年）3月畢業長榮中學，後來同學大家對伊才得著連絡。阮的班級同學會是伊發起的。伊過身了後，紲失去中心人物，5年久才只有開兩擺若定。這也-是因為欲數念伊的期日的時開的。

畢業長榮中學彼年的8月3日，佇東門教會予盧賞牧師接納就聖餐。

中學畢業隔年，就是光復第二年，伊就職佇台南市白米商組合佮台南糧食榮團台南支所 4年久。佇民國36年1月起到45年1月，共9年久就職佇總爺糖廠，主辦採購業務。因為對業務誠實，得廠長的信任。佇搶中主持基督徒的聚會。這會通講是今仔日工業事工的開路先鋒。對這個聚會有10外人後來佇台南南門教會領洗禮。佇宋先生在中，廠長的信仰大復興，後來廠長榮轉去Lêng-nâ糖廠的時，佇廠內設禮拜堂，這是現在的嘉義中會Lêng-nâ教會。

佇總爺糖廠勤務中的時，佇主後1950年9月22日佇台南南門教會佮高德章夫人的第二千金Huī-tin小姐結婚。真gâu體貼伊的婦人人，家庭圓滿是人人所欣羨的。民國42年1月7日查某囝Siok-hun出世，今年咧欲進入高中。民國46年6月4日伊的查埔囝Tia̍t-chong出世，現在佇附屬國校讀6年。感謝主予伊的卵的細囝有漸漸咧大漢閣得人聽。Huī-tin夫人到現在猶繼續伊的丈夫就職佇中國化學。

佇民國45年1月30日就任中國化學製藥公司樹林工廠搶總務課長，這是伊佇中國化學服務的開始。

佇這中間伊為彼個公司建立種種制度，閣主辦採購，共公司儉真濟錢。一年後的2月7日，營生來台南營業所做經理，在任約6年半。佇這中間為中國化學佇南部建立醫藥界的信譽，事業大進步，抑興建公司的4層大樓。

主後1957年3月31日就任台南南門教會執事，後來紲接做建築會計，T.K.C.會長，主日學校長等這。佇這中間筆者也捌去幫贊伊的主日學。佇1960年3月13日受按手做長老。

佇伊家己的南門教會以外，伊參加建立Kî-tiân-hoē台南分會，後來受選做理事，中國分會理監事等職。其他伊也受請做台南Bâ-hong救濟協會董事，母校長榮中學董事等要職這。按呢予咱通知伊佇教會佮社會兩方面的貢獻怎樣的闊。

伊佇咧經營中國化學台南營業所的時，佇公司裡每週一擺舉行禮拜，不但以身作則，做光做鹽，也幫贊伊的同事來就近主。伊這款的經營方式予台南營業所做一個家族的款式。

伊雖罔這款，無論佇社會抑是教會來做光做鹽，行今仔日的教會工業事工的先鋒，可惜，猶過受伊一位工友的誤會，佇主後7月17日14點15分受擦傷。因為刀傷深，閣著部位，佇16點50分叫一句「主啊」做煞尾，連邊就斷氣。

佇伊的墓牌裡有刻講，「爭戰好的爭戰，盡跑走的路站，守所信的道理」。實在有10分表示伊的信仰，做人佮事業。願主照顧伊的遺族。
