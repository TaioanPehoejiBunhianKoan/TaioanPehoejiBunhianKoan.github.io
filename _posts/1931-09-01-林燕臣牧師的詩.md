---
title: "林燕臣牧師的詩"
categories:
  - 詩
tags:
  - 柯設偕 Koa Siat-kai
toc: true
toc_sticky: true
---

# Lîm Ian-sîn Bo̍k-su ê Si

## 文獻資訊

| 項目 | 資料 |
|---|---|
| 作者 | 柯設偕 Koa Siat-kai |
| 卷期 | 台灣教會報/芥菜子 |
| 卷期 | 第558期 |
| 日期 | 1931/9 |
| 頁數 | 14 |

## 白話字（原文數位化）

Lîm Ian-sîn Bo̍k-su ê Si

1931.09 558 koàn, Koà-chhài-chí 68 hō p.14

(Koa Siat-kai)

Chit-pài Lâm-pak Thoân-kàu-su liân-ha̍p Chóng-hoē ê tiong-kan, tī 7 ge̍h 15 hō ē po͘, ū Khún-chhin-hoē. Lîm iàn-sîn Bo̍k-su ū choè 3 siú si, tī Khún-chhin-hoē ê sî, i ū tha̍k, iā ū gîm.

Chit 3 siú si̍t-chāi thang hō͘ tāi-ke choè chham-khó, só͘-í iáu-bē ìn tī pa̍t-khoán ê Cha̍p-chì ê tāi-seng, siá tī-chia, choè chham-khó.

1.It phiàn hong ko chhó sek chheng,

San-bêng suí-siù iòng chhiu têng,

Hoān tîn put jiám sêng ka kéng,

Bêng sū hiu ku ia̍t Sèng-keng.

1 Chi̍t phiàn ê soaⁿ-chiam sī koân, chháu sek sī chhiⁿ.

Soaⁿ ê bêng-láng kap chuí ê chheng-siù, saⁿ ǹg tī chit ê chhiu-thiⁿ ê tiâⁿ-ni̍h.

Sè-sio̍k ê tîn-ai boē bak-tio̍h, lâi chiâⁿ chit ê hó ê kéng-tì.

Chhut-miâ ê tha̍k-chheh lâng an-chēng tī chia khiā-khí lâi khoàⁿ Sèng-keng.

2.Tām kang bí kéng chiok an ku,

Kàu io̍k eng châi ho͘nn3 tho̍k su,

Thaⁿ ji̍t jîn bûn iû chhú chhut,

En̂g kui Ki-tok khí hu û.

2 Tām-chuí ê hó kéng-tì, kàu-gia̍h an-ún khiā-khi8.

Só͘ kà-sī chhong-bêng ê siàu-liân, ū chit hō hó só͘-chāi thang toà, chū-jiân sim ē ài tha̍k-chheh.

Pa̍t-ji̍t jîn-châi bûn-ha̍k tuì chit ê lâi siⁿ-chhut.

En̂g-kng kui tī Ki-tok, kiám sī khang-hi ê o-ló--ah!

3.Tun san keng-le̍k kí chhun-chhiu,

Tiông iú chheng choân se̍k siōng liû,

Hoa̍t suí Tong iông chhui tē it,

Ngó͘ hông khat chiá hí bû iu.

3 Toā-tun soaⁿ keng-koè kàu taⁿ, m̄-chai kuí chheng nî.

Chhiâng-chāi ū chheng ê chuí-choâⁿ tī chio̍h ê téng-bīn teh lâu.

Chit ê oa̍h-chuí chāi tang-iûⁿ chhui-chun choè tē-it.

Ngó͘-jiân tú-tio̍h chhuì-ta ê, i ē hoaⁿ-hí kàu-ke̍k, chū-jiân bô iu-chhiu--lah!

## 漢羅（Ùi原文改寫）

林燕臣牧師的詩

1931.09 558卷，芥菜子 68號 p.14

(柯設偕)

林燕臣牧師的詩 這擺南北傳教師聯合總會的中間，佇7月15號e晡，有懇親會。林燕臣牧師有做3首詩，佇懇親會的時，伊有讀，也有吟。

這3首實在通予逐家做參考，所以猶袂印佇別款的雜誌的代先，寫佇遮，做參考。

1.一片荒高草色青，

山明水秀映秋庭，

凡塵不染成佳景，

明師休居閱聖經。

1 一片的山尖是懸，草色是青。

山的明朗佮水的清秀，相向佇這个秋天的埕裡。

世俗的塵埃袂沐著，來成這个好的景致。

出名的讀冊人安靜佇遮徛起，來看聖經。

2.淡江美景足安居，

教育英才好讀書，

他日人文由此出，

榮歸基督豈虛無。

2 淡水的好景致，到額安穩徛起。

所教示聰明的少年，有這號好所在通蹛，自然心會愛讀冊。

別日人才文學對這個來生出。

榮光歸佇基督，敢是空虛的呵咾--啊！

3.屯山經歷幾春秋，

長有清泉石上流，

發水東洋推第一，

偶逢渴者喜無憂。

3 大屯山經過到今，毋知幾千年。

常在有清的水泉佇石的頂面teh流。

這个活水在東洋推尊做第一。

偶然抵著喙礁--的，伊會歡喜到極，自然無憂愁--啦！
