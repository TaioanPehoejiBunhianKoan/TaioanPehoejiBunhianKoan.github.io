---
title: "宣道會"
categories:
  - 無分類
tags:
  - 安慕理 An Bō͘-lí
toc: true
toc_sticky: true
---

# SOAN-TŌ-HOĒ

## 文獻資訊

| 項目 | 資料 |
|---|---|
| 作者 | 安慕理 An Bō͘-lí |
| 卷期 | 台灣教會公報 |
| 卷期 | 第785號 |
| 日期 | 1954/5 |
| 頁數 | 22 |

## 白話字（原文數位化）

SOAN-TŌ-HOĒ

Siàu-liām Phêⁿ-ô͘

soan-tō siat-kàu-chiá

1954.05 785 hō p.22

(An Bō͘-lí pò)

Tú-tú 68 nî chêng, chiū-sī 1886 nî 5 goe̍h chhe 6, ū chûn tuì Tâi-oân chhut-phâng beh khì Phêⁿ-ô͘. Chûn sī sè-chiah phâng-chûn nā-tiāⁿ, ná chhin-chhiūⁿ bô sím-mi̍h te̍k-pia̍t ê só͘ choè hō͘ lán 68 nî āu iáu-kú ài siàu-liām i. Chóng-sī hit chiah chûn hit pái ê chhut-hoat si̍t-chāi sī le̍k-sú tiong ê sin ê chhut-hoat-tiám, in-uī chûn-té m̄-nā chí-ū chûn-oân kap seng-lí lâng nā-tiāⁿ; ia̍h ū Siōng-tè chīn-tiong ê lô͘-po̍k saⁿ lâng, í-keng hó-táⁿ koat-sim beh ēng hok-im ê chin kng lâi chiò tī chi̍t ê o͘-o͘ àm-àm m̄-bat thiaⁿ-tio̍h tō-lí ê tē-hng. Ū Kam Bo̍k-su, Ko Tióng Sian-siⁿ kap koh chi̍t-uī, lán le̍k-sú ê chheh bô kì i ê miâ, chóng-sī lán chai Siōng-tè bô bē kì-tit i.

Koh nn̄g-ji̍t chiū sin ê sū í-keng hoat-seng toà tī Pe̍h-soa-tó Chhiah-khàm ê hî-bîn, chiū thâu chi̍t pái khoàⁿ-kìⁿ chi̍t-uī toā-kho͘ lâu chhuì-chhiu ê goā-kok lâng kap nn̄g uī Tâi-oân lâng kiâⁿ tī in ê ke-lō͘; in cháu oá-lâi beh khoàⁿ ê sî, chiū thiaⁿ-kìⁿ in kóng-khí chi̍t ê chhòng-chō lâng kap bān-mi̍h ê chin Sîn, chiū-sī thiàⁿ lâng, chhe I ê kiáⁿ Iâ-so͘ lâi thè in sí ê Siōng-tè. In thiaⁿ liáu chin kî-koài. Ū lâng sim-lāi hō͘ Sèng Sîn ê hong chhoe tín-tāng. Keh-ji̍t chiū hū-kīn Ka-poà-sū ê lâng ia̍h khoàⁿ-kìⁿ, thiaⁿ-kìⁿ sio-siāng hit saⁿ ê thoân-kàu-chiá tī in tiong-kan pò͘-tō. Koh nn̄g ji̍t āu chiū Sai-sū ê Tek-ko-oan ia̍h sī án-ni.

Gō͘ goe̍h cha̍p-chhit, hit saⁿ ê lâng chiū kàu Má-keng, tī hit ê chin-chē sī-biō ê só͘-chāi koh-chài chhut siaⁿ, kiò lâng pàng-sak hu-ké ê ngó͘-siōng lâi kui-ǹg Siōng-tè. án-ni in ta̍k ji̍t sì-kè phun-pháu, chin ke̍k-lia̍t ló͘-le̍k teh thoân-tō, tì-kàu Kam Bo̍k-su phoà-pīⁿ, ko͘-put-chiong tio̍h lī-khui; chóng-sī ū lâu Ko Sian-siⁿ tī Má-keng thang kè-sio̍k pò͘-tō, kiàn-siat kàu-hoē.

Lán 68 nî āu tha̍k chiah ê sū, ná chhin-chhiūⁿ tha̍k Sù-tô͘ Hēng-toān ê chi̍t chiuⁿ, hō͘ lán siūⁿ-khí koh-khah chá ê saⁿ uī thoân-kàu-chiá tah chûn khì Ku-pí-lō͘ tó, kàu Phàⁿ-hut, tī hia thoân-tō (khoàⁿ Hēng-toān 13 chiuⁿ). án-ni lán bē bián-tit siàu-liām le̍k-tāi ê sèng-tô͘ ēng Sèng Sîn ê khuì-la̍t choè kang. Chóng-sī lán te̍k-pia̍t tī chit ê gō͘ goe̍h chhe, ài kì-liām Phêⁿ-ô͘ soan-tō siat-kàu ê thâu chi̍t chām. Lán siàu-liām hit kuí uī khì Phêⁿ-ô͘ ê sian-siⁿ ê ióng-kám, jím-nāi kap sìn-sim, chiū kám-siā Siōng-tè, ài beh o̍h in ê hó bô͘-hoān. Lán ia̍h siàu-liām hiān-chāi tī hiah ê tó-sū tio̍h-boâ ê lâng, lâi thè in kî-tó, ǹg-bāng Siōng-tè koh kám-tōng chē-chē lâng ê sim, hō͘ in thang uī-tio̍h chit ê ke̍k tiōng-tāi ê kang lâi koan-sim.

(An Bō͘-lí pò).

## 漢羅（Ùi原文改寫）

宣道會

數念澎湖

宣道設教者

1954.05 785號 p.22

(安慕理報)

拄拄68年前，就是1886年5月初6，有船對台灣出帆欲去澎湖。船是細隻帆船若定，若親像無甚乜特別的所做，予咱68年後猶久愛數念--伊。總是彼隻船彼擺的出發實在是歷史中的新的出發點，因為船底毋若只有船員佮生理人若定；亦有上帝盡忠的奴僕3人，已經好膽決心欲用福音的真光來照佇一个烏烏暗暗毋捌聽著道理的地方。有甘牧師、高長先生佮閣一位，咱歷史的冊無記伊的名。總是咱知上帝無袂記得伊。

閣兩日就新的事已經發生蹛佇澎湖島赤崁的漁民，就頭一擺看見一位大箍留喙鬚的外國人佮兩位台灣人行佇in的街路；in走倚來欲看的時，就聽見in講起一个創造人佮萬物的真神，就是疼--人，差伊的子耶穌來替in死的上帝。In聽了真奇怪。有人心內予聖神的風吹振動。隔日就附近Ka-poà嶼的人亦看見，聽見相像彼三个傳教者佇in中間佈道。閣兩日後就西嶼的竹篙灣亦是按呢。

5月17，彼三个人就到媽宮，佇彼个真濟寺廟的所在閣再出聲，叫人放拺虛假的偶像來歸向上帝。按呢 in逐日四界奔跑，真劇烈努力teh傳道，致到甘牧師破病，姑不將著離開；總是有留高--先生佇媽宮通繼續佈道，建設教會。

咱68年後讀遮的事，若親像讀使徒行傳的一章，予咱想起閣較早的三位傳教者搭船去居比路島，到帕弗，佇遐傳道 (看行傳13章)。按呢咱未免得數念歷代的聖徒用聖神的氣力做工。總--是咱特別佇這个5月初，愛記念澎湖宣道設教的頭一站。咱數念彼幾位去澎湖的先生的勇敢，忍耐佮信心，就感謝上帝，愛欲學in的好模範。 咱亦數念現在佇遐的島嶼著磨的人，來替in祈禱，向望上帝閣感動濟濟人的心，予in通為著這个極重大的工來關心。

(安慕理報)
