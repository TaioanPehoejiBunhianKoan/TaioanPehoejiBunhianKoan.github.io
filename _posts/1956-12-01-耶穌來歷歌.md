---
title: "耶穌來歷歌"
categories:
  - 詩
tags:
  - 卓恆利 Toh Hêng-lī
toc: true
toc_sticky: true
---

# Iâ-so͘ lâi-le̍k koa

## 文獻資訊

| 項目 | 資料 |
|---|---|
| 作者 | 卓恆利 Toh Hêng-lī |
| 卷期 | 台灣教會報 |
| 卷期 | 第816卷 |
| 日期 | 1956/12 |
| 頁數 | 25 |

## 白話字（原文數位化）

Iâ-so͘ lâi-le̍k koa

Chāi-sek-lí Má-lī-a (Má-thài 1:13-25)

1956.12 tē 816 hō p.25-26

(Toh Hêng-lī)

1. Tī kó͘-chá Iû-thài kok,

Siōng-tè sù toā hok;

Siúⁿ-sù chi̍t ê chāi-sek-lí,

Sìn-gióng phín-hēng bô thang pí.

2. I ê miâ Má-lī-a,

Sèng-keng thang tiau-cha;

I hō͘ Iok-sek siū phèng-tiāⁿ,

Toan-chèng lóng bô lām-sám kiâⁿ.

3. Sìn-gióng chhim, phín-hēng hó,

Lâng-lâng to o-ló;

I tuì Sèng Sîn lâi siū-thai,

Pē-bú chhin-lâng lóng m̄-chai.

4. Má-lī-a i pún-sin,

Chhim-chai che goân-in;

Iok-sek khoàⁿ i toā pak-tó͘,

Sim-koaⁿ hui-siông toā kan-khó͘.

5. Siūⁿ koè-lâi siūⁿ koè-khì,

Sim-koaⁿ chin sit-chì;

Gī-lâng siūⁿ-tio̍h che hun-in,

Koat-sim àm-chīⁿ beh hoè-chhin.

6. Bîn-bāng tiōng Chú chí-sī,

Hiòng i chiū kóng-khí;

Iok-sek, Iok-sek bo̍h siū-khì,

Che sī Siōng-tè ê chí-ì.

7. Só͘ phèng-tiāⁿ, lí bián kiaⁿ,

Chú kóng lí tio̍h thiaⁿ;

Má-lī-a ê hoâi-īn,

Choan-choan tuì tī siū Sèng Sîn.

8. Tio̍h ài chhoā ji̍p lí mn̂g,

Phín-hēng lóng chiâu-chn̂g;

èng-giām Kū-iok ê Sèng-keng,

Sian-ti só͘ kóng thang chèng-bêng.

9. Chāi-sek-lí beh siⁿ kiáⁿ,

Lí tio̍h ka hō miâ;

Hō I kiò-chò miâ Iâ-so͘,

Sè-kan lâng-lâng beh chheng-ho͘.

10. Bîn-bāng tiong ba̍k-chiu kim,

Iok-sek chiū koat-sim;

Suî-sî chhoā i lâi ji̍p mn̂g,

Kàu i siⁿ-kiáⁿ bô tâng-chhn̂g.

11. Tng hit sî toā tiau-cha,

Chiū chhoā Má-lī-a;

Ti̍t-ti̍t kiâⁿ kàu Pek-lī-hêng,

ài chō ke-kah thang hun-bêng.

12. In n̄g lâng chiū saⁿ-chhoā,

Kàu uī ài beh toà;

In-uī kheh-koán bô só͘-chāi,

Nn̄g lâng hioh tī bé-tiâu lāi.

13. Má-lī-a tī hit sî,

Tú-tio̍h seng-sán kî,

eⁿ-á chhut-sì tī bé-chô,

ēng pò͘ pau I chò kì-hō.

(Phian-chiá chù: Toh Sian-siⁿ chit phiⁿ koa chò liáu chin hó thiaⁿ, iáu ū chin tn̂g ê kó, ǹg-bāng ê[sic.] thang kè-sio̍k chhut).

## 漢羅（Ùi原文改寫）

耶穌來歷歌

在室女瑪利亞(馬太 1:13-25)

1956.12 第816號 p.25-26

(卓恆利)

1. 佇古早猶太國，

上帝賜大福；

賞賜一个在室女，

信仰品行無通比。

2. 伊的名瑪利亞，

聖經通調查；

伊予約瑟受聘定，

端正攏無濫糝行。

3. 信仰深，品行好，

人人都呵咾;

伊對聖神來受胎，

父母親人攏毋知。

4. 瑪利亞伊本身，

深知這原因；

約瑟看伊大腹肚，

心肝非常大艱苦。

5. 想過來想過去，

心肝真失志；

義人想著這婚姻，

決心暗中欲廢親。

6. 眠夢中主指示，

向伊就講起；

約瑟，約瑟莫受氣，

這是上帝的旨意。

7. 所評定，你免驚，

主講你著聽；

瑪利亞的懷孕，

專專對佇受聖神。

8. 著愛娶入你門，

品行攏齊全;

應驗舊約的聖經，

先知所講通證明。

9. 在室女欲生囝，

你著加號名；

號伊叫做名耶穌，

世間讓人欲稱呼。

10. 眠夢中目睭金，

約瑟就決心；

隨時娶伊來入門，

到伊生囝無同床。

11. 當彼時大調查，

就chhoā瑪利亞；

直直行到伯利恆，

愛造家甲通分明。

12. In兩人就相chhoā，

到位愛欲蹛;

因為客館無所在，

兩人歇佇馬椆內。

13. 瑪利亞佇彼時，

拄著生產期，

嬰仔出世佇馬槽，

用布包伊做記號。

(編者註：卓先生這篇歌做了真好聽，猶有真長的稿，向望會通繼續出)。
