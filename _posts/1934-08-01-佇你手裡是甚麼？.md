---
title: "佇你手裡是甚麼？"
categories:
  - 無分類
tags:
  - 梁秀德 Niû Siù-tek
toc: true
toc_sticky: true
---

# Tī lí chhiú-ni̍h sī Sim-mi̍h?

## 文獻資訊

| 項目 | 資料 |
|---|---|
| 作者 | 梁秀德 Niû Siù-tek |
| 卷期 | 台灣教會公報 |
| 卷期 | 第593卷 |
| 日期 | 1934/8 |
| 頁數 | 7-8 |

## 白話字（原文數位化）

Tī lí chhiú-nih sī Sím-mi̍h?

Tê-sû: Chhut 4:2.

(Niû Siù-tek)

1934. 8, no. 593, pp. 7-8

Kū-e̍k--ê, sī siá "Lí chhiú kia̍h--ê sī sím-mi̍h?" (What is that in thine hand?)

Chit kù oē, sī Mô͘-se tī Hô-lia̍t ê soaⁿ chhī iûⁿ, Siōng-tè chhut siaⁿ mn̄g i ê oē. Siōng-tè tī chhì-phè tiong ēng īⁿ-siōng kéng-tiàu Mô͘-se, kā i kóng, Goá sī chū-jiân jî-jiân--ê, lí tio̍h chhoā goá ê peh-sèⁿ chut Ai-ki̍p. Mô-se the-sî, kám-kak bô lêng, in-uī tī 40 nî chêng, bat ēng bú-le̍k, beh lâi chhoā peh-sèⁿ thoat-lī chit ê kok, nā-sī kàu lō͘-boé sit-pāi. Ta Ni tī chit ê Bí-tiân, ài beh lâi chò i it-seng ê iàm-sè seng-oa̍h. In-uī i ū si̍t-chì, siū Siōng-tè bô beh kiù--i lah, sī kan-ta teh thèng-hāu beh sím-phoàⁿ lâng sí-liáu ê lêng-hûn nā-tiāⁿ, I kap hiān seng-oa̍h ê jîn-luī choa̍t-iân--lah! Ū chit hō su-siúⁿ ê Mô͘-se, taⁿ i beh thè peh-sèⁿ chhut-thâu ê sim í-keng léng, kiù bîn-cho̍k ê cheng-sîn, tuì án-ni iā í-keng hoa-khì--lah. Chóng-sī Siōng-tè sī éng-oán tī-teh--ê, sī chū-jiân jî-jiân--ê, (I am that I am). I ū ēng chhì-phè tiong ê hoé, lâi piáu-bêng I sī kong-gī--ê; ēng chhì-phè sio bē to̍h, lâi hián-bêng I sī éng-oán tī-teh--ê, iā soà chhut-siaⁿ kā i kóng, Goá sī lí ê chó͘-kong ê Siōng-tè, A-pek-la̍h-hán ê Siōng-tè, Í-sat ê Siōng-tè, Ngá-kok ê Siōng-tè, lâi piáu-bêng I chin-chiàⁿ kap hiān seng-oa̍h ū koan-hē tī-teh. In-uī i ê chó͘-kong ê chi̍t sì-lâng, Siōng-tè án-choáⁿ teh ín-chhoā--in. Taⁿ in hiān-chāi ê kan-khó͘, Siōng-tè iû-goân beh khoàⁿ-kò͘, hû-chhî--in. Nā-sī lí Mô͘-se tio̍h thiaⁿ Goá ê bēng-lēng, Goá beh ēng lí lâi chhoā peh-sèⁿ; Goá chit-sî beh kiù lín, chhin-chhiūⁿ chá-ji̍t kiù lín chó͘-kong chi̍t-iūⁿ. Mô͘-se ê sim kiaⁿ-hiâⁿ, tiû-tû the-tang the-sai, ài beh siám-pīⁿ chek-jīm.

Kú-kú khiā tī chia kap Siōng-tè tuì-tap ê Mô͘-se, lóng sī teh siūⁿ pa̍t lâng ê pún-sū, koân-le̍k, châi-tiāu, lóng bē kì-tit ka-kī sī siáⁿ-hoè. Taⁿ Siōng-tè ài hō͘ i chai, chiū kóng, Tī lí chhiú--nih sī sím-mi̍h?

1. Chhī-iûⁿ ê Koáiⁿ-á

Biô-siá tī Mô͘-se ba̍k-chiu só͘ ū--ê, sī Nî-lô ê toā-hô, Ai-ki̍p ê ông-kiong, Hoat-ló ê ióng-béng, pō͘-peng bé-peng ê chéng-chè, Pí-tong Lân-sek ê toā pó-khò͘. Chiah-ê lóng sī Ai-ki̍p kok ê koân-le̍k, châi-le̍k, goá chit ê chhī-iûⁿ ê Mô͘-se beh thài oē iâⁿ--i? Tú teh siūⁿ chiah-ê ê sî, thiaⁿ-tio̍h Siōng-tè teh mn̄g i khoàⁿ chhiú--nih sī sím-mi̍h. Hut-jiân hō͘ i bē kì-tit pa̍t-hāng, kan-ta khoàⁿ i chhiú só͘ kia̍h--ê, chiū ìn Siōng-tè kóng, Sī koáiⁿ-á. Ah! Chin-chiàⁿ sī koáiⁿ-á. I teh siūⁿ tio̍h kia̍h to, lâi khì kap Hoat-l2o sio-thâi, nā-sī Siōng-tè ài i kia̍h koáiⁿ-á khì chhoā peh-sèⁿ. Chhī-iûⁿ lâng ū nn̄g ki koáiⁿ; chi̍t ki kiò chò kùn, boé-á khah toā kho͘, ū tèng teng, sī teh phah iá-siù; koh chi̍t ki sī koáiⁿ-á, thâu-á kau-kau, teh chí-tō iûⁿ-á ê kiâⁿ-ta̍h, kap kiù iûⁿ-á tuì hām-kheⁿ khí--lâi. Mô͘-se só͘ kia̍h ê sī koáiⁿ-á, só͘-í sī hián-bêng Siōng-tè ái i ēng bo̍k-chiá thiàⁿ iûⁿ ê thài-tō͘: Chiū-sī bo̍k-chiá thiàⁿ iûⁿ ê thài-tō͘: Chiū-sī un-jiû, thiàⁿ-thàng, pó-hō͘, chí-tō, hi-seng ê cheng-sîn lâi chhoā hiah ê peh-sèⁿ. Sìn-tô͘ beh thiàⁿ kàu-hoē, hō͘ kin-á-ji̍t léng-sim ê sìn-tô͘ tò-tńg, m̄-sī ēng to-kiàm ê lí-lūn, á-sī kan-ko ê kong-kek, si̍t-chāi sī kan-ta chi̍t ki ê chhī-iûⁿ koáiⁿ. Bo̍k-su, thoân-tō, beh kiù hiān-chāi ê kàu-hoē, siông-siông ài ēng in ê pún-sū, ha̍k-būn, chhiú-oán, sè-le̍k kap chèng-chhek, chóng-sī án-ni bô tek-khah ē sêng-kong, ū-sî beh toā sit-pāi. To̍k-to̍k tio̍h kia̍h só͘ kia̍h ê chhī-iûⁿ koáiⁿ, lâi chò lín tī-hoē ê hoat-chek, kiù lâng ê ke-si, ún-tàng ē toā tek-sèng.

2. Ū koân-lêng ê koáiⁿ-á

oa̍t-thâu khoàⁿ-tio̍h hit ki o͘-sian o͘-sian koh m̄-ta̍t chîⁿ, tāi-iok ū 5 chhioh 8 chhùn tn̂g ê koáiⁿ-á, chiū teh siūⁿ Siōng-tè mn̄g goá chit ki koáiⁿ beh chhòng sím-mi̍h. Hut-jiân thiaⁿ-tio̍h Siōng-tè kā i kóng, Hiattī toē-nih; i chiu koh siūⁿ káⁿ sī kiò goá hiat-kak, I beh koh ēn pa̍t-hāng hō͘ goá, thang chò goá thâi-iâⁿ tuì-te̍k ê ke-si. M̄-sī lah! Khoàⁿ-tio̍h  só͘ hiat ê koáiⁿ pìⁿ-chò choâ, chiah chai Siōng-tè kiâⁿ koân-lêng tī i ê koáiⁿ-á, hō͘ i ê koáiⁿ pìⁿ-chò ū koân-lêng ê koáiⁿ-á.

Mô͘-se ê sim-koaⁿ chin kiaⁿ, m̄-káⁿ khì, nā-sī Siōng-tè hō͘ i ê koáiⁿ pìⁿ-chò ū koân-lêng, beh hián-bêng Siōng-tè ê Sîn beh ka pi khì, Siōng-tè ê koân-lêng kap khuì-la̍t beh kap i saⁿ-kap kiâⁿ Sui-jiân Mô͘-se sī nńg-chiáⁿ koh ham-bān kóng oē, iáu-kú nā tit-tio̍h Siōng-tè ê koân-lêng kap i kiâⁿ, chiū beh hō͘ hit ê ióng-béng ê Hoat-ló sit-pāi, beh hō͘ hit 5 pù-ū ê Ai-ki̍p kok bia̍t-bô. Ah! Mô͘-se án-ni sìn, Siōng-tè án-ni kiâⁿ, kàu-hoē tit-tio̍h khah-iâⁿ. Chē-chē hiaⁿ-tī teh siūⁿ i sī chin ham-bān, bô châi-tiāu; chē-chē Sìn-tô͘ teh phah-sǹg lán to bô chhin-chhiūⁿ bo̍k-su, thoân-tō hiah bat tō-lí, lán lóng boē-hiáu kàu-hoē ê chèng-tī sī sím-mi̍h, á-sī pang-chān kàu-hoē tio̍h cháiⁿ-iūⁿ, hiah ê lóng-sī thoân-kàu-su tióng-chip ê tāi-chì; in-uī lán sī o͘-sian o͘-sian ê koáiⁿ-á. It-tàn siū-tio̍h ap-pek, lóng-lo̍k hit-sî chiah teh siūⁿ, thài oē án-ni. Che lóng-sī lín bē kì-tit só͘ kia̍h ê koáiⁿ, sī ū koân-lêng--ê, sī ē hō͘ Hô-chuí pìⁿ huih, hō͘ tîn-á pìⁿ báng, hō͘ Âng-hái pìⁿ ta-tē ê ū koân-lêng ê koáiⁿ-á--lah.

Sìn-tô͘ ta̍k lâng tī kàu-hoē lóng thang chai, thang kóng, thang pān, thang kà, thang thoân. Siáⁿ-sū m̄-ài chai, m̄-ài kóng lâi siū ap-pek; m̄-ài pān, m̄-ài kà, m̄-ài thoân lâi siū lóng-lo̍k ah?

Kiat-boé lâi kóng, suî lâng tio̍h kia̍h só͘ kia̍h--ê, lâi chīn Siōng-tè kau-tāi ê kang, tio̍h sìn Siōng-tè ê koân-lêng kap khuì-la̍t, lâi khah-iâⁿ lóng-chóng ê tuì-te̍k, hō͘ lán khiā-chāi tī sìn, kiâⁿ tī sìn, pháu-cháu tī sìn, tuì sìn kàu sìn, kàu éng-oán.

## 漢羅（Ùi原文改寫）

佇你手裡是甚物？

題詞：出4：2。

(梁秀德)

1934.8，no.593，pp.7-8

舊譯--的，是寫「你手攑--的是甚物？」(What is that in thine hand？)

這句話，是摩西佇何烈的山飼羊，上帝出聲問伊的話。上帝佇刺phè中用異象揀召摩西，共伊講，我是自然而然--的，你著chhoā我的百姓出埃及。摩西推辭，感覺無能，因為佇40年前，捌用武力，欲來chhoā百姓脫離這个國，若是到路尾失敗。今伊佇這个米甸，愛欲來做伊一生的厭世生活。因為伊有失志，受上帝無欲救--伊啦，是干單teh聽候欲審判人死了的靈魂若定，伊佮現生活的人類絕緣--啦！有這號思想的摩西，今伊欲替百姓出頭的心已經冷，救民族的精神，對按呢也已經花去--啦。總是上帝是永遠佇teh--的，是自然而然--的，(I am that I am)。伊有用刺phè中的火，來表明伊是公義--的；用刺phè燒袂著，來顯明伊是永遠佇teh--的，也紲出聲共伊講，我是你的祖公的上帝，亞伯拉罕的上帝，以撒的上帝，雅各的上帝，來表明伊真正佮現生活有關係佇teh。因為伊的祖公的一世人，上帝按怎teh引chhoā--in。今in現在的艱苦，上帝猶原欲看顧，扶持--in。若是你摩西著聽我的命令，我欲用你來chhoā百姓；我這時欲救恁，親像早日救恁祖公一樣。摩西的心驚惶，躊躇推東推西，愛欲閃避責任。

久久徛佇遮佮上帝對答的摩西，攏是teh想別人的本事，權力，才調，攏袂記得家己是啥貨。今上帝愛予伊知，就講，佇你手-裡是甚物？

1. 飼羊的柺仔

描寫佇摩西目睭所有--的，是尼羅的大河，埃及的王宮，法老的勇猛，步兵馬兵的整齊，Pí-tong Lân-sek的大寶庫。遮的攏是埃及國的權力，財力，我這个飼羊的摩西欲thài會贏--伊？拄teh想遮的的時，聽著上帝teh問伊看手-裡是甚物。忽然予伊袂記得別項，干單看伊手所攑--的，就應上帝講，是柺仔。啊！真正是柺仔。伊teh想著攑刀，來去佮法老相刣，若是上帝愛伊攑柺仔去chhoā百姓。飼羊人有兩支拐；一支叫做棍，尾仔較大箍，有釘釘，是teh拍野獸；閣一支是柺仔，頭仔勾勾，teh指導羊仔的行踏，佮救羊仔對陷坑起來。摩西所攑的是柺仔，所以是顯明上帝愛伊用牧者疼羊的態度：就是牧者疼羊的態度：就是溫柔，疼痛，保護，指導，犧牲的精神來chhoā遐的百姓。信徒欲疼教會，予今仔日冷心的信徒倒轉，毋是用刀劍的理論，抑是干戈的攻擊，實在是干單一支的飼羊枴。牧師，傳道，欲救現在的教會，常常愛用in的本事，學問，手腕，勢力佮政策，總是按呢無的確會成功，有時欲大失敗。獨獨著攑所攑的飼羊枴，來做恁治會的法則，救人的家私，穩當會大得勝。

2. 有權能的柺仔

越頭看著彼支烏銑烏銑閣毋值錢，大約有5尺8寸長的柺仔，就teh想上帝問我這支拐欲創甚物。忽然聽著上帝共伊講，Hiat佇地裡；伊就閣想敢是叫我hiat捔，伊欲閣用別項予我，通做我刣贏對敵的傢俬。毋是啦！看著所hiat的柺變做蛇，才知上帝行權能佇伊的柺仔，予伊的柺變做有權能的柺仔。

摩西的心肝真驚，毋敢去，若是上帝予伊的柺變做有權能，欲顯明上帝的神欲佮伊去，上帝的權能佮氣力欲佮伊相佮行雖然摩西是軟茈閣頇慢講話，猶過若得著上帝的權能佮伊行，就欲予彼个勇猛的法老失敗，欲予彼个富有的埃及國滅無。啊！摩西按呢信，上帝按呢行，教會得著較贏。濟濟兄弟teh想伊是真頇慢，無才調；濟濟信徒teh拍算咱都無親像牧師，傳道遐捌道理，咱攏袂曉教會的政治是甚物，抑是幫贊教會著怎樣，遐的攏是傳教師長執的代誌；因為咱是烏鉎烏鉎的柺仔。一旦受著壓迫，籠絡彼時才teh想，thài會按呢。這攏是恁袂記得所攑的柺，是有權能--的，是會予河水變血，予藤仔變蠓，予紅海變乾地的有權能的柺仔--啦。

信徒逐人佇教會攏通知，通講，通辦，通教，通傳。啥事毋愛知，毋愛講來受壓迫；毋愛辦，毋愛教，毋愛傳來受籠絡啊？

結尾來講，隨人著攑所攑--的，來盡上帝交代的工，著信上帝的權能佮氣力，來較贏攏總的對敵，予咱徛在佇信，行佇信，跑走佇信，對信到信，到永遠。
