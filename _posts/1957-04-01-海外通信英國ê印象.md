---
title: "海外通信英國ê印象"
categories:
  - 散文
tags:
  - 黃西香 N̂g Se-hiong
toc: true
toc_sticky: true
---

# Hái-goā Thong-sìn Eng-kok ê ìn-siōng

## 文獻資訊

| 項目 | 資料 |
|---|---|
| 作者 | 黃西香 N̂g Se-hiong |
| 卷期 | 台灣教會公報 |
| 卷期 | 第820號 |
| 日期 | 1957/4 |
| 頁數 | 16 |

## 白話字（原文數位化）

HÁI-GOĀ THONG-SÌN

Eng-kok ê ìn-siōng

(1966 : 2. 15 tī Eng-kok N̂g Se-hiong kèng-siá)

1957.04 tē 820 hō p.16-17

Pún-phiⁿ pit-chiá sī Chóng-kàn-sū Bo̍k-su ê lēng-oān. I ū ko-tō͘ ê phoe-phoàⁿ-le̍k kap chèng-khak ê koan-chhat, só͘ siāu-kài chit phiⁿ ìn-siōng-kì ún-tàng beh in-khí lán chin hó ê hèng-chhù koh ke-thiⁿ lán ê kiàn-sek.

Tī kū-nî 11 goe̍h ê Kàu-hoē Kong-pò, ū tha̍k tio̍h Bí Bo̍k-su chit pang tńg-khí Tâi-oân liáu só͘ siá Eng-kok lâng tuì Eng-kok ê ìn-siōng, tha̍k liáu kám-kak chin chhù-bī. Taⁿ chit-tia̍p goá èng chú-pit ê hó-ì ài chò Tâi-oân lâng (á-sī goā-kok lâng) ê li̍p-tiûⁿ, lâi siá tām-po̍h goá tuì Eng-kok ê ìn-siōng.

Goá tī 1955 nî 8 goe̍h 1 hō, chiūⁿ-lio̍k Lûn-tun kàu-taⁿ, í-keng tī Eng-kok ngiâ-chih nn̄g pái ê Kiù-chú-tàn, kap hoan-gêng nn̄g ê sin-nî lah. Chit tiong-kan siū Siōng-chú ê si-un thiàⁿ-thàng kap Bó-hoē ê koan-sim chiàu-kò͘, í-ki̍p tī kò͘-hiong só͘ siàu- liām lia̍t-uī hiaⁿ-tī chí-moē ê kó͘-lē kap tāi-tó, hō͘ goá sui-jiân lī-khui Tâi-oân hn̄g-hn̄g, iáu-kú oē thang tī chia pêng-an keng-koè sūn-sū kè-sio̍k goá ê ha̍k-gia̍p, goá tāi-seng bē kìm-tit ài siá kuí kù kā lia̍t uī chhéng-an kap seh-siā.

Goá iā ū tit-tio̍h chin hó ê kî-hoē, tī hioh-khùn tiong, khì hóng-būn hiah ê í-chêng bat tī Tâi-oân chò kang ê soan-kàu-su, chiū-sī: Lân I-seng, I-seng niû, Bān Hāu-tiúⁿ, Hāu-tiúⁿ niû, (Liân Ngá-lē Ko͘-niû), Muî Bo̍k-su niû, Sòng Bo̍k-su niû, Hi Bo̍k-su, Bo̍k-su niû, Bûn I-seng, I-seng niû, oē Sian-siⁿ, Kap Lú-o̍h ê Gô͘ Le̍k-chì Hāu-tiúⁿ téng. In sui-jiân boē thang koh tńg-khì Tâi-oân chò kang, iáu-kú in ê sim mî-jit5 teh siàu-liām Tâi-oân, iā ài goá nā ū ki-hoē tek-khak tio̍h thè in kā in tī Tâi-oân ê "pêng-iú" chhéng-an!

Taⁿ goá ài chiong goá tuì Eng-kok ê ìn-siōng kán-tan hun chò saⁿ pō͘-hūn lâi tâm:

1) Kàu-hoē hong-bīn.

2) Kàu-io̍k hong-bīn.

3) Siā-hoē hong-bīn.

1) Kàu-hoē hong-bīn.

Tī Tâi-oân lán Tiúⁿ-ló Kàu-hoē ê hoat-tián thang kóng si̍t-chāi chin te̍k-chhut, iā pêng-sò͘ lán só͘ chheng ‘Kàu-hoē' ê bêng-sû iā chin tan-sûn, siông-siông chí-ū hān tī "Tiuⁿ-ló Kàu-hoē" nā-tiāⁿ. Chóng-sī tī Eng-kok á-sī goā-kok chiū bô hiah-nih kán-tan. Lán ê Bó-hoē tī Eng-kok chí-ū 350 keng ê kàu-hoē kap oá 7 bān ê sìn-tô͘, che pí-kàu tio̍h Sèng Kong-hoē (Eng-kok Kok-kàu) ū chi̍t bān keng 教會; Cho͘-ha̍p kàu-hoē ū 22 bān ê sìn-tò͘, kap 3 chheng goā keng ê kau-hoē; á-sī Chìm-sìn-hoē ū 20 bān ê sìn-tô͘, kap 2 chheng goā keng ê kàu-hoē; thang kóng sī chi̍t ê chin sè ê kàu-phài. Chit khoán kàu-phài ho̍k-cha̍p ê thé-thóng, sǹg sī goá tuì Eng-kok kàu-hoē thâu chi̍t ê ìn-siōng.

Tē jī ê ìn-siōng chiū-sī kám-kak kàu-hoē chin lāu. Che kap lán Tâi-oân siàu-liân ê kàu-hoē ū sím-mi̍h koh-iūⁿ? Tuì chek-ke̍k hong-bīn lâi khoàⁿ, chhin-chhiūⁿ Sèng Kong-hoē chē-chē ê lé-pài-tn̂g lóng-sī tī tiong sè-kí só͘ kiàn-li̍p ê, chì chió iā ū 600-800 nî í-siōng ê le̍k-sú. Kî-thaⁿ Cho͘-ha̍p kàu-hoē, Chìm-sìn-hoē, Bí-bí-hoē, á-sī Tiúⁿ-ló-hoē iā lóng ū 200-400 nî ê thoân-thóng. Ta̍k kàu-phài ê chong-pài gî-sek lóng ū in thoân-thóng-tek ê chòng-giâm sèng, chit khoán ê hiān-siōng tī lán siàu-liân ê Tâi-oân kàu-hoē sī khah oh-tit khoàⁿ ê. Sìn-tô͘ tī chit ê khoan-kéng lāi tióng-sêng, chiū chū-jiân sêng-siū hē-thóng-tek ê sìn-gióng kap kàu-lí.

Chóng-sī tuì siau-ke̍k hong-bīn lâi khoàⁿ, kàu-hoē kì-jiân lāu, chiū bē bián-tit hām-lo̍h bô-léng bô-sio ê hiān-siōng, khiàm-khoeh siàu-liân lâng hit hō ê hoa̍t-phoat kap oa̍h-khì. Tû-khí sió-sò͘ jia̍t-sim ê sìn-tô͘ í-goā, toā to-sò͘ ê hoē-iú sui-jiân sêng-jīn ka-kī sī Ki-tok-tô͘, (in ê chong-kàu nā m̄-sī Thian-chú-kàu chiū lóng sī Ki-tok-kàu), iáu-kú in choân-jiân bô koan-sim tī kàu-hoē.

Sui-jiân sī án-ni, iáu-kú Eng-kok ê kàu-hoē tuì tē-jī chhù sè-kài tāi-chiàn í-lâi, te̍k-pia̍t tī chit kuí nî lāi, siū Phó͘-sè Ki-tok-kàu Liân-bêng( World Co͘ncil of Churches), á-sī ha̍k-seng Liân-bêng ūn-tōng (S. C. M.) ê éng-hióng, it-hoat hùn-khí choân-kok ê sìn-tô͘, chhiok-chìn kàu-phài ê ha̍p-it, ho̍k-heng kàu-hoē, hoàn-khí pêng sìn-tô͘ ê sù-bēng kám, thang ta̍t-tò soân-iông ho̍k-im tī choân-kok, í-ki̍p choân sè-kài ê bo̍k-phiau. (Thāi-sio̍k)

## 漢羅（Ùi原文改寫）

海外通訊

英國的印象

(1966 : 2. 15佇英國黃西香敬寫)

1957.04 第820號 p.16-17

本篇筆者是總幹事牧師的令媛。伊有高度的批判力佮正確的觀察，所紹介這篇印象記穩當欲引起咱真好的興趣閣加添咱的見識。

佇舊年11月的教會公報，有讀著米牧師這pang轉去台灣了所寫英國人對英國的印象，讀了感覺真趣味。今這霎我應主筆的好意愛做台灣人(抑是外國人)的立場，來寫淡薄我對英國的印象。

我佇1955年8月1號，上陸倫敦到今，已經佇英國迎接兩擺的救主誕，佮歡迎兩個新年--lah。這中間受上主的施恩疼痛佮母會的關心照顧，以及佇故鄉所數念列位兄弟姊妹的鼓勵佮代禱，予我雖然離開台灣遠遠，猶過會通佇遮平安經過順序繼續我的學業，我代先袂禁得愛寫幾句共列位請安佮說謝。

我也有得著真好的機會，佇歇睏中，去訪問遐的以前捌佇台灣做工的宣教師，就是：蘭醫生、醫生娘、萬校長、校長娘 (連雅麗姑娘)， 梅牧師娘、宋牧師娘、希牧師、牧師娘、文醫生、醫生娘、衛--先生、佮女學的吳歷志校長等。In雖然未通閣轉去台灣做工，猶過in的心暝日teh數念台灣，也愛 我若有機會的確著替in共in佇台灣的「朋友」請安！

今我愛將我對英國的印象簡單分做三部份來談：

1) 教會方面。

2) 教育方面。

3) 社會方面。

1) 教會方面。

佇台灣咱長老教會的發展通講實在真特出，也平素咱所稱「教會」的名詞也真單純，常常只有限佇「長老教會」若定。總是佇英國抑是外國就無遐-nih簡單。咱的母會佇英國只有350間的教會佮倚七萬的信徒，che比較著聖公會 (英國國教)有一萬間教會；組合教會ū 22萬的信徒，佮三千外間的教會；抑是浸信會有20萬的信徒，佮兩千外間的教會；通講是一個真細的教派。這款教派複雜的體統，算是我對英國教會頭一個印象。

第二的印象就是感覺教會真老。這佮咱台灣少年的教會有甚物各樣？對積極方面來看，親像聖公會濟濟的禮拜堂攏是佇中世紀所建立的,至少也有600-800年以上的歷史。其他組合教會、浸信會、美美會、抑是長老會也攏有200-400年的傳統。逐教派的崇拜儀式攏有in傳統的的莊嚴性，這款的現象佇咱少年的台灣教會是較oh得看--的。信徒佇這環境內長成，就自然承受系統的的信仰佮教理。

總--是對消極方面來看，教會既然老，就未免得陷落無冷無燒的現象，欠缺少年人彼號的活潑佮活氣。除去小數熱心的信徒以外，大多數的會友雖然承認家己是基督徒，(in的宗教若毋是天主教就攏是基督教)，猶過in全然無關心佇教會。

雖然是按呢，猶過英國的教會對第二次世界大戰以來，特別佇這幾年來，受普世基督教聯盟(World Co͘ncil of Churches)，抑是學生聯盟運動 (S. C. M.)的影響，一發奮起全國的信徒，促進教派的合一，復興教會，喚起平信徒的使命感，通達到宣揚福音佇全國，以及全世界的目標。 (待續)
