---
title: "迎接聖誕"
categories:
  - 散文
tags:
  - 郭和烈 Keh Hô-lia̍t
toc: true
toc_sticky: true
---

# Ngiâ-chih Sèng-tàn

## 文獻資訊

| 項目 | 資料 |
|---|---|
| 作者 | 郭和烈 Keh Hô-lia̍t |
| 卷期 | 台灣教會公報/北部教會 |
| 卷期 | 第681期 |
| 日期 | 1941/12 |
| 頁數 | 17 |

## 白話字（原文數位化）

Ngiâ-chih Sèng-tàn

Keh Hô͘-lia̍t

1941年12月681期     17

Kiù-chú Sèng-tàn kàu lah, choân toē-bīn-chiūⁿ ê kàu-hoē put-lūn lâm-lú ló-iù, ta̍k ê lóng chin hoaⁿ-hí . Chú Iâ-so͘ chhut-sì tng-sî thiⁿ-sài , thian-kun gîm-si o-ló , kò͘-iûⁿ ê kui êng-kng o-ló Siōng-tè, tang-hng ê phok-sū iā "hoaⁿ-hí kàu boē kò͘-tit." Tī Sèng-tàn ê sî, gín-ná hoaⁿ-hí siúⁿ-phín kap sèng-tàn-chhiū ê suí, seng-lí lâng hoaⁿ-hí sèng-tàn toā-boē-chhut ê lāu-jia̍t, ū lâng hoaⁿ-hí sèng-tàn ê sàng mi̍h, chóng-sī lán sī hoaⁿ-hí "Í-má-loē-lī" hoan-e̍k chiū-sī Siōng-tè kap lán tī-teh. Tuì Í-má-loē-lī lán khí-thâu chiah khoàⁿ-tio̍h Siōng-tè pún-sin. I tī Iâ-so͘ Ki-tok lâi chhē lán, I bô iàu-kín ka-kī tio̍h tī pi-bî lâi khó-lîn lán, uī-tio̍h beh thoè lán ê choē siū hêng-hoa̍t, chhe-khián Iâ-so͘ Ki-tok lâi kàu sè-kan kap lán tī-teh. Che sī lán choè-toā ê hoaⁿ-hí . ēng chit khoán hoaⁿ-hí lâi ngiâ-chih sèng-tàn ê lâng ū hok-khì!

Lán ê Chú Iâ-so͘ Ki-tok chhut-sì tng-sî ū thiⁿ-sài kap choē-choē thian-peng o-ló Siōng-tè, ū kut-la̍t koh khiam-pi ê kò͘-iûⁿ lâng lâi hóng-būn Chú, ū tang-hng ê phok-sū lâi pài Iâ-so͘ , soà hiàn in ta̍k lâng só͘ pī-pān choè-hó ê lé-mi̍h tī I ê bīn-chêng. Tī chia lán oē thang khoàⁿ-tio̍h ngiâ-chih Sèng-tàn ê cheng-sîn. Tī Sèng-tàn ê sî-chiat lâng khah oē kì-tit tio̍h khui lāu-jia̍t ê chiok-hō-hoē, chiū-sī âng-hoe-liú-le̍k ê sek-tiûⁿ kap sèng-tàn-chhiū, hó-thiaⁿ ê si-koa kap sim-sek ê hì-chhut, choē-choē hit khoán nā hō͘ lâng oē sim-sek kap hoaⁿ-hí , sui-jiân bô ha̍h chú-toê iā bô iàu-kín ê chhut-thâu. Chóng-sī tī ngiâ-chih Sèng-tàn ê sî, tio̍h koh-khah oē kì-tit lán ê Chú Iâ-so͘ chhut-sì hit sî tī bé-thâu, chiū-sī chí-ū chháu-pîⁿ thang jia hong-hō͘, chí-ū bé-chô choè chhn̂g-pho͘ ê sek-tiûⁿ, koh-chài tio̍h koh-khah oē kì-tit tī hit ê sek-tiûⁿ lāi jîn-bu̍t kap hiah ê jîn-bu̍t ê cheng-sîn kap thài-tō͘, tī hit ê sek-tiûⁿ ê tiong-sim ū uī-tio̍h choē-jîn hoaⁿ-hí hi-seng lâi chhut-sì ê Chú Iâ-so͘ , tī hit ê téng-bīn ū thiⁿ-sài kap choē-choē ê thian-kun ê o-ló, tī hit ê chiu-uî ū Má-lī-a ê kèng-khiân, Iok-sek ê gī, ū kò͘-iûⁿ ê khûn-bián, khiam-pi, sìn-nāi kap thoân-tō cheng-sîn, ū tang-hng ê phok-sū tuì Chú Iâ-so͘ ê chun-kèng kap hōng-hiàn.

Cha̍p-jī ge̍h 25 ji̍t sī Kiù-chú Sèng-tàn , chóng-sī chin thang khó-lîn ê, chiū-sī choē-choē lâng bô ū chin-si̍t ê Kiù-chú Sèng-tàn , tī la̍h-ji̍t chiūⁿ ū Kiù-chú Sèng-tàn, tī lâng ê sîn-lêng chiūⁿ bô ū sèng-tàn tī-teh! Lán ta̍k lâng nā ū Sèng-tàn hó ê cheng-sîn , chiū-sī sìn-nāi Chú, o-ló I, chun-kèng I, hōng-hiàn choè-hó ê mi̍h tī I ê bīn-chêng, soà o̍h I ê hi-seng, ū kèng-khiân, kong-gī, khiam-pi kap thoân hok-im, sui-jiân bô ū lāu-jia̍t ê sek-tiûⁿ kap chhut-thâu, í-keng ū ha̍h tī ngiâ-chih Sèng-tàn.

Tī chit ê kok-ka khùn-lân ê nî, tī chhèng-āu ê kok-bîn só͘ khiàm ê chiū-sī chin-si̍t ê kèng sîn, kong-gī , hi-seng kap khûn-bián. Lán tī chit ê sî beh tuì chin-si̍t ngiâ-chih 1941 nî ê Kiù-chú Sèng-tàn lâi êng-kng Siōng-tè , tuì án-ni beh kiong-kip tī choè kok-bîn tī chit ê hui-siông-sî bô boē ēng tit ê mi̍h.

## 漢羅（Ùi原文改寫）

迎接聖誕

郭和烈

1941年12月681期     17

救主聖誕到lah，全地面上的教會不論男女老幼，逐个攏真歡喜。主耶穌出世當時天使，天軍吟詩呵咾，顧羊的歸榮光呵咾上帝，東方的博士也「歡喜到袂顧得。」佇聖誕的時，囡仔歡喜賞品佮聖誕樹的媠，生理人歡喜聖誕大賣出的鬧熱，有人歡喜聖誕的送物，總是咱是歡喜「以馬內利」翻譯就是上帝佮咱佇teh。對以馬內利咱起頭才看著上帝本身。伊佇耶穌基督來揣咱，伊無要緊家己著佇卑微來可憐咱，為著欲替咱的罪受刑罰，差遣耶穌基督來到世間佮咱佇teh。這是咱最大的歡喜。用這款歡喜來迎接聖誕的人有福氣！

咱的主耶穌基督出世當時有天使佮濟濟天兵呵咾上帝，有kut力閣謙卑的顧羊人來訪問主，有東方的博士來拜耶穌，紲獻in逐人所備辦最好的禮物佇伊的面前。佇遮咱會通看著迎接聖誕的精神。佇聖誕的時節人較會記得著開鬧熱的 祝賀會，就是紅花柳綠的式場佮聖誕樹，好聽的詩歌佮心適的戲齣，濟濟彼款若予人會心適佮歡喜，雖然無合主題也無要緊的出頭。總是佇迎接聖誕的時，著閣較會記得咱的主耶穌出世彼時佇碼頭，就是只有草棚通遮風雨，只有馬槽做床舖的式場，閣再著閣較會記得佇彼个式場內人物佮遐的人物的精神佮態度，佇彼个式場的中心有為著罪人歡喜犧牲來出世的主耶穌，佇彼个頂面有天使佮濟濟的天軍的呵咾，佇彼个周圍有瑪麗亞的敬虔，約瑟的義，有顧羊的 勤勉，謙卑，信賴佮傳道精神，有東方的博士對主耶穌的尊敬佮奉獻。

十二月25日是救主聖誕，總是真通可憐的，就是濟濟人無有真實的救主聖誕，佇曆日上有救主聖誕，佇人的神靈上無有聖誕佇teh！咱逐人若有聖誕好的精神，就是信賴主，呵咾伊，尊敬伊，奉獻最好的物佇伊的面前，紲學伊的犧牲，有敬虔，公義，謙卑佮傳福音，雖然無有鬧熱的式場佮出頭，已經有合佇迎接聖誕。

佇這个國家困難的年，佇chhèng後的國民所欠的就是真實的敬神，公義，犧牲佮勤勉。咱佇這个時欲對真實迎接1941年的救主聖誕來榮光上帝，對按呢欲供給佇做國民佇這个非常時無袂用得的物。
