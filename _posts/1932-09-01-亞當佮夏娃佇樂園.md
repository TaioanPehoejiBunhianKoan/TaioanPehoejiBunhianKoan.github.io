---
title: "亞當佮夏娃佇樂園"
categories:
  - 詩
tags:
  - 章王由 Chiong Ông-iû
toc: true
toc_sticky: true
---

# A-tong kap Hā-oa tī Lo̍k-hn̂g

## 文獻資訊

| 項目 | 資料 |
|---|---|
| 作者 | 章王由 Chiong Ông-iû |
| 卷期 | 台灣教會報/芥菜子 |
| 卷期 | 第570期 |
| 日期 | 1932/9 |
| 頁數 | 24 |

## 白話字（原文數位化）

A-tong kap Hā-oa tī Lo̍k-hn̂g

Chiong Ông-iû choè

1932.09, no. 570 (KCC, no. 80), pp. 24

(Tiāu ài ēng march)............

1. A-tong Hā-oa tī Lo̍k-hn̂g,

Ta̍k hāng hok-khì lóng chiâu-chn̂g;

Kui kûn khîm-siù in bô kiaⁿ,

Ta̍k chiah tōng-bu̍t lóng hō miâ;

Hn̂g-lāi ū mi̍h thang chia̍h,

Siōng-tè pī-pān chin kàu-gia̍h;

Tāi-ke lóng bô siong-hāi,

Chhut chāi A-tong teh an-pâi.

2. A-tong Hā-oa tī Lo̍k-hn̂g,

Ta̍k hāng hok-khì lóng chiâu-chn̂g;

Siōng-tè ū chhòng-chō ta̍k hāng,

Lóng-chóng siúⁿ-sù in nn̄g lâng;

Ké-chí chheng-chheng bān-bān,

In ū chū-iû thang lâi bán;

Siān-ok kó ū kìm-chí,

Nā chia̍h ê sî tek-khak sí.

3. A-tong Hā-oa tī Lo̍k-hn̂g,

Ta̍k hāng hok-khì lóng chiâu-chn̂g;

Mô͘-kuí oàn-hūn in nn̄g lâng,

ài in chhiⁿ-chhám kap i tâng;

Chioh choâ chhuì lâi koái-iú,

Hā-oa siū bê soà chhun-chhiú;

Chia̍h kìm kó siū chek-pī,

Liân-luī A-tong ū tāi-chì.

4. A-tong Hā-oa tī Lo̍k-hn̂g,

Ta̍k hāng hok-khì lóng chiâu-chn̂g;

Hoān-choē liáu-āu cháu khì bih,

Chin kiaⁿ siū hoa̍t ài siám-pī;

Nn̄g lâng kì-jiân hoán-poē,

Bô thiaⁿ Siōng-tè kóng ê oē;

Tuì sí-chó͘ siū bê-he̍k,

Tì-kàu lâng tio̍h lo̍h tē-te̍k.

5. A-tong Hā-oa tī Lo̍k-hn̂g,

Ta̍k hāng hok-khì lóng chiâu-chn̂g;

Mô͘-kuí pháiⁿ-sim ài hām-hāi,

Tuì chá thàu kàu bān-sè-tāi;

ài lán kū-choa̍t Siōng-tè,

ēng bān poaⁿ kan-kuí ok-kè;

Iâ-so͘ choè lán Kiù-chú,

Sìn I chiū bián lo̍h im-hú.

## 漢羅（Ùi原文改寫）

亞當佮夏娃佇樂園

章王由 作

1932.09, no. 570 (KCC, no. 80), pp. 24

（調愛用march）............

1. 亞當夏娃佇樂園，

逐項福氣攏齊全；

規群禽獸in無驚，

逐隻動物攏號名；

園內有物通食，

上帝備辦真夠額；

大家攏無傷害，

出在亞當teh安排。

2. 亞當夏娃佇樂園，

逐項福氣攏齊全；

上帝有創造逐項，

攏總賞賜in兩人；

果子千千萬萬，

In有自由通來挽；

善惡果有禁止，

若食的時的確死。

3. 亞當夏娃佇樂園，

逐項福氣攏齊全；

魔鬼怨恨in兩人，

愛in悽慘佮伊同；

借蛇嘴來拐誘，

夏娃受迷續伸手；

食禁果受責備，

連累亞當有代誌。

4. 亞當夏娃佇樂園，

逐項福氣攏齊全；

犯罪了後走去bih，

真驚受罰愛閃避；

兩人既然反背，

無聽上帝講的話；

Tuì始祖受迷惑，

致到人著落地獄。

5. 亞當夏娃佇樂園，

逐項福氣攏齊全；

魔鬼歹心愛陷害，

Tuì早透到萬世代；

愛咱拒絕上帝，

用萬般奸詭惡計；

耶穌做咱救主，

信伊就免落陰府。
