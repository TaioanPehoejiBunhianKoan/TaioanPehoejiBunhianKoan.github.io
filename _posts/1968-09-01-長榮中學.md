---
title: "長榮中學"
categories:
  - 無分類
tags:
  - 戴明福 Tè Bêng-hok
toc: true
toc_sticky: true
---

# Tióng-êng Tiong-ha̍k

## 文獻資訊

| 項目 | 資料 |
|---|---|
| 作者 | 戴明福 Tè Bêng-hok |
| 卷期 | 台灣教會公報 |
| 卷期 | 第1038期 |
| 日期 | 1968/9 |
| 頁數 | 8-9 |

## 白話字（原文數位化）

Tióng-êng Tiong-ha̍k

● Chho͘-tiong chio-seng ê kiat-kó?

● Tāi-choan seng-keh ê bo̍k-phiau?

TÈ BÊNG-HOK

1968.09.15  1038 hō  P.8～P.9

Tióng-êng Tiong-ha̍k hāu-khèng, 83 chiu-nî kì-liām lé-pài-ji̍t koh kàu lah!

Kiong-kèng siá kuí jī kā tāi-ke chhéng-an kap seh-siā. In-uī ta̍k nî tit-tio̍h lín ê tāi-tó kap hiàn-kim, chiah oē thang sūn-lī î-chhî kàu kin-á-ji̍t. Che sī Siōng-chú ê khoàⁿ-kò͘ kap tāi-ke ê chi-chhî ê kiat-kó.

Nn̄g nî chêng lán ha̍k-hāu chhin-chhiūⁿ chi̍t chiah chûn phiau-liû tī toā-hái tiong, tú-tio̍h kông-hong pō-ú ê hong-thai. Só͘-í goán thê-khí chi̍t ê kháu-hō choè bo̍k-phiau "Tio̍h pha tiàⁿ thèng-hāu thiⁿ-kng." Hit-sî goán Khak-si̍t khiā tī o͘-àm tiong khoàⁿ boē bêng bo̍k-phiau. Chèng-hú teh chún-pī beh iân-tn̂g gī-bū kàu-io̍k kàu 9 nî. Kong-li̍p ha̍k-hāu ti̍t-ti̍t teh cheng-sia̍t ha̍k-hāu kap cheng-pan. Su-li̍p ha̍k-hāu tī Tâi-lâm chhī tuì sì keng cheng-siat kàu 12 keng ê choē, tì-kàu lán chio-seng khùn-lân, nā bô chham-ka Liân-ha̍p chio-seng chiū bô ha̍k-seng ê lâi-goân. Kàu-io̍k loē-iông lâi kóng sī eng-kai pó-chhî lán kiàn hāu cheng-sîn, "Ki-tok-kàu chú-gī." Sè-sio̍k ê iàu-kiû khiok khoàⁿ lán ê seng-ha̍k Tāi-choan ê sò͘-gia̍h joā-choē.

Só͘-í goán koat-sim ēng pha-tiàⁿ thèng-hāu ê cheng-sîn, chēng-koan i ê ián-piàn. Ke̍k-le̍k chéng-tùn lāi-bīn ê ù-oè kap chhò-gō͘ ê chèng-chhek, lâi kî-thāi hoē-ho̍k kiàn-hāu í-lâi ê it-koàn ê kiàn-hāu cheng-sîn.

Tī chit tiong-kan tit-tio̍h kok hong-bīn ê koan-sim; Siōng-chú ê an-pâi, tit-tio̍h hó ê chong-kàu chú-jīm I Thian-sù Bo̍k-su (sī Ka-ná-tāi che̍k) ji̍p-lâi ka-kiông chong-kàu kàu-io̍k, hō͘ su-seng hiòng kì-tēng hong-chiam pháu-cháu, tio̍k-chiām tit-tio̍h an-tēng.

Nn̄g nî lâi, sui-jiân bô sím-mi̍h te̍k-sû ê piáu-hiān, chóng-sī lāi-bīn kàu-chit-oân ho̍k-bū cheng-sîn, ha̍k-seng phìn-hēng, lêng-sèng, tha̍k-chheh hong-khì, khak-si̍t ū chin toā ê chìn-pō͘. Kàu chia chhin-chhiūⁿ khoàⁿ-kìⁿ thiⁿ-phú-kng lah!

Taⁿ tī ē-bīn kì kuí tiám choè kán-lio̍k ê pò-kò.

1) 57 ha̍k-nî tō͘ chiū-sī kin-nî ê 8 ge̍h khí, chèng-hú si̍t-si 9 nî gī-bū kàu-io̍k, chiong Chho͘-tiong kái-choè Kok-bîn Tiong-ha̍k, siu-iông lóng-chóng sió-o̍h ê pit-gia̍p-seng bián chhì, bián huì ji̍p-ha̍k, in-uī Tâi-lâm chhī-lāi Kok Tiong chún-pī chhiong-si̍t, koh kàu iông-la̍p. Só͘-í su-li̍p ha̍k-hāu chio-seng khùn-lân, kàu chia lán chiah oē thang tit-tio̍h chi̍t pan 55 miâ.

2) I Bo̍k-su lâi Tâi ho̍k-bū tú-hó 5 nî, tio̍h hiu-kà chi̍t nî kú tńg-khì Ka-ná-tāi pò-kò su̍t-chit, hiu-kà kap chìn-siu; í-keng tī 7 ge̍h 9 hō lī-khui Tâi-oân. Chóng-sī i koat-ì beh khì ha̍k-si̍p chong-kàu kàu-io̍k sū-kang kap ha̍k-hāu kàu-io̍k ê būn-toê, chi̍t nî āu beh koh tò-tńg lâi chia kè-sio̍k chong-kàu chú-jīm ê tiōng-chit, chhiáⁿ tāi-ke kî-thāi kap tāi-tó. Tī i bô tī-teh chi̍t nî kan, goán ū tit-tio̍h Lîm Chèng-kia̍t Bo̍k-su lâi tāi-lí chong-kàu chú-jīm ê kang, koh tit-tio̍h N̂g Tek-sêng Thoân-tō-su, sī kin-nî Sîn-ha̍k-īⁿ pit-gia̍p ê, iā hāu-iú tńg-lâi saⁿ-kap choè chong-kàu kang-chok. Nn̄g uī lóng sī nî-khin iú-uî lêng-kàn koh ū choan-tiông. Bô-lūn bûn-pit, im-ga̍k, káng-toâⁿ......téng, ū sin koh hó ê piáu-hiān.

3) Tī chèng-hú kek-sin kàu-io̍k ê bo̍k-phiau tiong, goán hoat-hiān kap lán ê kàu-io̍k bo̍k-phiau chin hû-ha̍p. Lán ê Chho͘-tiong tek-khak m̄-thang hòng-khì, iā tio̍h hū-khí lán ê chek-jīm kè-sio̍k chiah tio̍h. Khí-thâu goán siūⁿ lán hāu-sú tī chit ê kai-toāⁿ kap sî-tāi ê piàn-chhian, tio̍h hòng-khì Kok-tiong, hiòng Ko-tiong kap Tāi-choan hoat-tián, só͘-í Kok-tiong ê chio-seng thèng ki chū-jiân, chhái-chhú cheng-chio Ko-tiong ê thài-tō͘, kàu hiān-chāi goān chiah tit-tio̍h Ko-tiong ha̍k-seng 5 pan 250 miâ. Kok-tiong ha̍k-seng chi̍t pān 55 miâ. Choân-hāu ū Ko-tiong 11 pan, Chho͘-tiong 7 pan, kiōng 18 pan 950 miâ, tú-hó pó-chhî kap kū-nî saⁿ-tâng. Chiàu pa̍t toē-hng su-li̍p ha̍k-hāu chio Kok-tiong ha̍k-seng lâi khoàⁿ, lán nā ū kó͘-bú kap keng-huì ê chi-oān, káⁿ hi-seng 3 nî kú lâi "Boé ha̍k-seng," siong-sìn beh ū sò͘-chit koh hó, jîn-sò͘ choē, kà khí-lâi ū hāu-kó ê ha̍k-seng beh lâi chiah tio̍h. Goán ǹg-bāng tī chit 3 nî kan, beh tit-tio̍h koan-sim lán ha̍k-hāu ê hoē-iú, hāu-iú lâi oān-chō͘, khek-ho̍k khùn-lân, hō͘ lán ê Kok-tiong ê ha̍k-seng iā oē thê-ko sò͘-chit. Lán choè kàu chin-si̍t ê tiōng-chit bô tiōng liōng ê hāu-kó. án-ni iā thang thê-ko lán thoân-kàu hāu-kó.

4) Hoat-tián Tāi-choan ê sū, chiàu goá só͘ chai ê, toē-tiám, chu-kim, kàu-siū jîn-châi, lóng oē thang èng-hù koh piān, chí-ū chèng-hú kàu-iok chèng-chhek bo̍k-chiân bô beh chún cheng-siat Tāi-choan ê chèng-chhek. ǹg-bāng kín-kín Tāi-ha̍k-hoat kái-kek. Kì-sêng ū ki-chhó͘ kuí-keng ha̍k-īⁿ, teh sin-chhéng seng-keh choè Tāi-ha̍k beh hu̍t-chún ê ki-hoē nā kàu, tiû-pī-hoē Táng-sū-tiúⁿ Gô͘ Ki-hok Sian-siⁿ tek-khak beh cheng-chhú, ló͘-le̍k kàu sêng ê koat-sim. Hit ê toē-tiám beh tī toā-pi-ô͘ á-sī O͘-soaⁿ-thâu.

5) Téng-bīn só͘ pò, goán ē-kî beh pān 18 pan. ha̍k-seng 950 miâ, Kàu-oân 36 miâ, chit-oân 14 miâ. Keng-huì ēng ha̍k-cha̍p-huì lâi î-chhî sin-suí kap keng-siông-huì, chi̍t nî tio̍h khiàm 30 bān kho͘ chó-iū, kai-chài ū kok hong-bīn teh chi-oān, kàu hiān-chāi lóng bô hū-chè, bián-kióng keng-kè. Nā-sī chhú-khì 3 nî kan oē chin khùn-lân, goán beh kap Táng-sū-hoē, Hāu-iú hoē, Ka-tiúⁿ-hoē chham-siông lâi tit-tio̍h khak-si̍t ê lâi-goân oān-chō͘ goán 3 nî kú. Siong-sìn í-āu chiū thang siu chi pêng-hêng. Khún-chhéng iú-koan ê hoē-iú kap hāu-iú thoè goán kî-tó kap hiàn-kim, hō͘ lán ê ha̍k-hāu an-ún chū-chāi ti̍t-kàu "Tióng-êng" ê êng-ū.

Sūn-pit chhéng-an.

## 漢羅（Ùi原文改寫）

長榮中學

● 初中招生的結果？

● 大專升格的目標？

戴明福

1968.09.15  1038號P.8～P.9

長榮中學校慶，83週年記念禮拜日閣到lah！

恭敬寫幾字共大家請安佮說謝。因為逐年得著恁的代禱佮獻金，才會通順利維持到今仔日。這是上主的看顧佮大家的支持的結果。

兩年前咱學校親像一隻船漂流佇大海中，拄著狂風暴雨的風颱。所以阮提起一個口號做目標「著拋綻聽候天光。」彼時阮確實徛佇烏暗中看袂明目標。政府咧準備欲延長義務教育到9年。公立學校直直咧增設學校佮增班。私立學校佇台南市對四間增設到12間的濟，致到咱招生困難，若無參加聯合招生就無學生的來源。教育內容來講是應該保持咱建校精神，「基督教主義。」世俗的要求卻看咱的升學大專的數額偌濟。

所以阮決心用拋錠聽候的精神，靜觀伊的演變。極力整頓內面的污穢佮錯誤的政策，來期待恢復建校以來的一貫的建校精神。

佇這中間得著各方面的關心；上主的安排，得著好的宗教主任I Thian-sù牧師(是加拿大籍)入來加強宗教教育，予事先向既定方針跑走，著漸得著安定。

兩年來，雖然無甚物特殊的表現，總是內面教職員服務精神，學生品行，靈性，讀冊風氣，確實有真大的進步。到遮親像看見天殕光lah！

今佇下面記幾點做簡略的報告。

1)     57學年度就是今年的8月起，政府實施9年義務教育，將初中改做國民中學，收容攏總小學的畢業生免試，免費入學，因為台南市內國中準備充實，閣夠容納。所以私立學校招生困難，到遮咱才會通得著一班55名。

2)     I牧師來台服務拄好5年，著休假一年久轉去加拿大報告su̍t-chit，休假佮進修；已經佇7月9號離開台灣。總是伊決意欲去學習宗教教育事工佮學校教育的問題，一年後欲閣倒轉來遮繼續宗教主任的重職，請大家期待佮代禱。佇伊無佇咧一年間，阮有得著林政傑牧師來代理宗教主任的工，閣得著黃德成傳道師，是今年神學院畢業的，也校友轉來相佮做宗教工作。兩位攏是年輕有為能幹閣有專長。無論文筆，音樂，講壇......等，有新閣好的表現。

3)     佇政府革新教育的目標中，阮發現佮咱的教育目標真符合。咱的初中的確毋通放棄，也著負起咱的責任繼續才著。起頭阮想咱校史佇這個階段佮時代的變遷，著放棄國中，向高中佮大專發展，所以國中的招生thèng ki自然，採取增招高中的態度，到現在願才得著高中學生5班250名。國中學生一班55名。全校有高中11班，初中7班，共18班950名，拄好保持佮舊年相同。照別地方私立學校招國中學生來看，咱若有鼓舞佮經費的支援，敢犧牲3年久來「買學生，」相信欲有素質閣好，人數濟，教起來有效果的學生欲來才著。阮向望佇這3年間，欲得著關心咱學校的會友，校友來援助，克服困難，予咱的國中的學生也會提高素質。咱做到真實的重質無重量的效果。按呢也通提高咱傳教效果。

4)     發展大專的事，照我所知的，地點，資金，教授人才，攏會通應付閣便，只有政府教育政策目前無欲準增設大專的政策。向望緊緊大學法改革。既成有基礎幾間學院，咧申請升格做大學欲核準的機會若到，籌備會董事長吳基福先生的確欲爭取，努力到成的決心。彼個地點欲佇大埤湖抑是烏山頭。

5)     頂面所報，阮下期欲辦18班。學生950名，教員36名，職員14名。經費用學雜費來維持薪水佮經常費，一年著欠30萬箍左右，佳哉有各方面咧支援，到現在攏無負債，勉強經過。若是此去3年間會真困難，阮欲佮董事會，校友會，家長會參詳來得著確實的來源援助阮3年久。相信以後就通收支平行。懇請有關的會友佮校友替阮祈禱佮獻金，予咱的學校安穩自在直到「長榮」的榮譽。

順筆請安。
