---
title: "食薰歌"
categories:
  - 無分類
tags:
  - 無lo̍h名
toc: true
toc_sticky: true
---

# Chia̍h-hun Koa

## 文獻資訊

| 項目 | 資料 |
|---|---|
| 作者 | 無lo̍h名 |
| 卷期 | 台灣教會報 |
| 卷期 | 第383卷 |
| 日期 | 1917/2 |
| 頁數 | 9 |

## 白話字（原文數位化）

Chia̍h-hun Koa

1917.02  tē 383 koàn  p.9

1. Khó͘-khǹg tông-pau chèng tāi-ke,

Bo̍h-tit chia̍h hun hāi sin-thé;

ǹg-bāng seng-khu ióng kiāⁿ-kiaⁿ,

Chū-jiân chē-chē chia̍h tn̂g-miā.

2. Hun ū to̍k-sò͘ kuí-nā chéng:

Tē-it chiū-sī Nî-kó͘-teng.

Nî-kó͘-teng to̍k chin lī-hāi,

Saⁿ-tih lo̍h âu sí chiū lâi.

3. Bo̍h-tit khoàⁿ-khin to̍k sió-khoá,

Kóng-bat chia̍h hun bô àn-choáⁿ;

iáu-kú ná chia̍h tang koè tang,

Hoat to̍k khí pēⁿ káⁿ bô bāng.

4. Khǹg lín chheng-liân ê sî-tāi,

Bo̍h-tit chia̍h hun ka-kī hāi;

Lâng tuì sè-hàn nā chia̍h hun,

Hun to̍k ji̍p náu chhám kui-kûn.

5. Thâu-náu só͘ siūⁿ bô cheng-eng,

Sin-thé bô la̍t chin bô lêng;

Tha̍k-chheh ham-bān su pa̍t lâng;

Choh-sit pîn-toāⁿ siu bô kang.

6. M̄-ài chò-kang bô poàⁿ-pō͘,

Seng-lí bē chò bô thâu-lō͘;

Kàu-hoē kok-ka tuì-tiōng lín,

Nā chò án-ni chin khó-lîn.

7. Khǹg lín tāi-ke bo̍h chia̍h hun,

Hū-jîn lú-chú lóng ū hūn;

Lín sī kok-ka ê lāu-bó,

Nā ū che iūⁿ thang hoân-ló.

8. Hū-lú hó-táⁿ káⁿ chia̍h hun,

Seng-khu ià-siān sim ut-būn;

Koh-ū phoà-pīⁿ kap pè-pēng,

Ē hāi chò bó ê tek-hēng.

9. M̄-nā chò kang bô lêng-lī,

iū-koh oh siⁿ kiáⁿ-jî;

Pháiⁿ-chhiū chū-jiân pháiⁿ koé-chí,

Che sī thian-ián ê lí-khì.

10.Hun chin lī-hāi koh chin to̍k,

Ē hāi lán ke kap lán kok;

M̄-nā ū to̍k ē hāi lâng,

Koh hō͘ lán chîⁿ-tē khang-khang.

11.Ta̍k nî hun-chîⁿ sǹg bē liáu,

iáu-kú the chia̍h siūⁿ bē hiáu;

Nā chiong che chîⁿ chò hó-sū,

Kok-ka hó-gia̍h, Kàu-hoē pù.

12.Goān lín lâm-lú chèng hiaⁿ-ti,

Hoaⁿ-hí chim-chiok siū kà-sī.

Koat-toàn lī-khui che hun-to̍k,

Chiū ē tit-tio̍h chin khoài-lo̍k.

(Tēⁿ Khe-phoàn e̍k.)

## 漢羅（Ùi原文改寫）

食薰歌

1917.02  第383卷  p.9

1.苦勸同胞眾逐家，

莫得食薰害身體；

向望身軀勇健健，

自然濟濟食長命。

2.薰有毒素幾若種，

第一就是尼古丁；

尼古丁毒真厲害，

三滴落喉死就來。

3.莫得看輕毒小可，

講捌食薰無按怎；

猶過若食冬過冬，

發毒起病敢無望。

4.勸恁青年的時代，

莫得食薰家己害；

人對細漢若食薰，

薰毒入腦慘歸群。

5.頭腦所想無精英，

身體無力真無能；

讀冊頇慢輸別人，

作穡貧憚收無工。

6.毋愛做工無半步，

生理袂做無頭路 ；

教會國家對重恁，

若做按呢真可憐。

7. 勸恁逐家莫食薰，

婦人女子攏有份；

恁是國家的老母，

若有這樣通煩惱。

8. 婦女好膽敢食薰，

身軀厭倦心鬱悶；

閣有破病佮弊病，

會害做某ê德行。

9. 毋若做工無伶俐，

又閣oh生gâu子兒；

歹樹自然歹果子，

這是天演的理氣。

10. 薰真厲害閣真毒，

會害咱家佮咱國；

毋若有毒會害人，

閣予咱錢袋空空。

11. 逐年薰錢算袂了，

猶過teh食想袂曉；

若將這錢做好事，

國家好額，教會富。

12. 願恁男女眾兄弟，

歡喜斟酌受教示；

決斷離開這薰毒，

就會得著真快樂。

(鄭溪泮譯。)
