---
title: "增補聖詩50首的介紹"
categories:
  - 散文
tags:
  - 楊士養 Iûⁿ Sū-ióng
toc: true
toc_sticky: true
---

# Chéng-pó͘ Sèng-si 50 siú ê kài-siāu

## 文獻資訊

| 項目 | 資料 |
|---|---|
| 作者 | 楊士養 Iûⁿ Sū-ióng |
| 卷期 | 台灣教會公報 |
| 卷期 | 第840號 |
| 日期 | 1958/12 |
| 頁數 | 14 |

## 白話字（原文數位化）

Chéng-pó͘ Sèng-si 50 siú ê kài-siāu

Tē 32 bīn, "Chú tiàm tī goá sim-lāi"

1958年12月840期           14-15

Chit siú si ê chok-chiá sī E.H. Hull Ko͘-niû , i chhut-sì tī ài-ní-lân. Tī 1899 nî ū chó͘-chit "ài-ní-lân Bûn-hoà Hia̍p-hoē," ēng che lâi gián-kiù chá-sî ê bûn-hoà, hong-sio̍k, gē-su̍t téng-téng. I só͘ gián-kiù kap só͘ siá ê lóng ū khǹg chi̍t ê bo̍k-tek: Sī beh hō͘ chheng-liân koh khah bêng-liâu in poè-āu ê chó͘-sian ê cheng-sîn kap sìn-gióng. I te̍k-pia̍t koan-sim "Būn-tê siàu-liân" ê hêng-uî. Chit siú si ê bo̍k-tek sī beh pang-chān chiah-ê siàu-liân khek-ho̍k in ê loán-jio̍k kap Mô͘-kuí ê bê-he̍k. Chit tè si tī choân sè-kài ê kàu-hoē chheng-liân lóng chin kám-kak hèng-chhù. Tiāu iā sī chá-sî ài-ní-lân ê bîn-iâu.

Tē 38 bīn ê tē 2 siú "Chhut-ji̍t lo̍h-hō͘ sī Chú só͘ tēng."

Chit siú si ê chok-chiá hiān-chāi lán m̄-chai sī siáⁿ-lâng. Si-sû sī tuì Bân-lâm-gú Sèng-si the̍h--chhut-lâi, iā bô siá sím-mi̍h lâng chò--ê. Nā-sī tuì chit siú si ê sìn-gióng hong-bīn khoàⁿ, (1789-1871) siá ê. I sī Eng-kok Sèng-kong-hoē Sèng-si chok-chiá, sī chi̍t ê jia̍t-sim ê Ki-tok-tô͘. I ê si ê chok-hong chin suí, i ê hong-keh ū tang-iûⁿ si-jîn ê sek-chhái.

Chit ê tiāu sī H.F. Hemy(1818-1888) chò ê. I chhut-sì tī Eng-kok, sī im-ga̍k-ka, choè Sèng An-tek-lia̍t kàu-hoē ê khîm-su, iā sī chi̍t ê to̍k-chhiùⁿ kiam kǹg-khîm ê kàu-siū.

(Í-siōng Bêng Iú-tek kì).

Tē 15 bīn , Kiù-chú chē-hûn chhàn-lān lîm-kàu(Lo! He comes with clo͘ds descending).

Tē 1 chat:

Kiù-chú chē hûn chhàn-lān lîm-kàu,

Chheng-chheng bān-bān sèng-tô͘ thèng-hāu;

I bat uī lán choē-jîn sí,

Chheng chàn tek-sèng toā hoaⁿ-hí,

Ha-le-lú-iah, Ha-le-lú-ia̍h,

Kiù-chú lîm-kàu lâi thóng-tī.

(Í-goā iáu ū kuí-nā chat).

Chit siú sī Eng-bûn Sèng-si ê tiong-kan chin chhut-miâ ê chi̍t siú. Bûn-jī kap biô-siá put-chí oa̍h-tāng Chok-chiá Sim-lek-khek (John Ceⁿiek 1718-1755) i ê pē-bú lóng sī Kuì-kek-hoē(貴格會) ê hoē-iú. Só͘-í sè-hàn ê sî tī ka-têng ū siū chin giâm ê chong-kàu kàu-io̍k. Chóng-sī kàu 13 hoè khì Lûn-tun tha̍k-chheh , seng-oa̍h hòng-chhiòng, ná kú ná hāi. Kàu 1736 nî i 18 hoè ê sî, ū siū oē-su-lí ê kám-tōng, khì chham-ka in ê kàu-hoē kang-chok, tam-jīm pêng-sìn-tô͘ ê gī-bū thoân-tō. I put-chí in-khîn chò kang, ta̍k-ji̍t kóng tō-lí , ū sî 5,6 pái. Sui-jiân tú-tio̍h ap-pek kap chē-chē khùn-lân, i iā lóng bô kiaⁿ, ti̍t-ti̍t chò pò͘-tō ê kang. āu-lâi in-uī sìn-gióng-siōng ê koan-hē, thoat-lī oē-lí Kong-hoē khì ji̍p Mô͘-lah-bí-a hoē(Moravian), iû-goân chò chin jia̍t-sim ê chip-sū. I tī ài-ní-lân ê pak-pō͘ pò͘-tō chin chē nî. 1755 nî, uī-tio̍h koè-lô tì-pēⁿ, kèng-jiân tī 38 hoè tng ū lō͘-ēng ê sî-chūn chiū lī-khui sè-kan. Sim-le̍k-khek chāi-seⁿ ê sî siá chin chē siú si, keng-koè āu-lâi ê lâng siu-siah chiū chiâⁿ-chò phó͘-phiàn ê lō͘-ēng.

Chit siú ‘Kiù-chú chē hûn chhàn-lān lîm-kàu' ê si, ē kham-tit kiò-chò tián-hêng (典型) ê ka-chok. Lán tuì chit siú si ê tiong-kan, ē thang khoàⁿ-chhut Sim-le̍k-khek ū jia̍t-lia̍t ê sim-hoâi, oa̍h-tāng ê chêng-kám kap chū-jiân ê chêng-tiāu (情調).

Chit siú si sī Sim-le̍k-khek tī 1760 nî ê chok-phín. Siá liáu í-āu keng-koè oē-su-lí ê siu-kái, āu-lâi koh sán-seng loā-chē bô sio-siāng ê piàn-oāⁿ. Hiān-kim só͘ thong-hêng ê ū 20 goā chióng ê sû-kù, kî-tiong choè tē-it phó͘-piàn ê sī Má-tan (Madan) Sian-seⁿ tī 1760 nî só͘ phian chò-hoé--ê.

Ha̍p-phian chit siú si ê Má-tan Sian-seⁿ, sī chhut-miâ ê si-jîn Kháu-pà (Cowper) ê piáu sió-tī. I bat choè lu̍t-su, ka-têng hó-koè. Ū chi̍t ji̍t kap kuí-nā ê pêng-iú tī ko-pi-tiàm, hut-jiân thiaⁿ-kìⁿ Iok-hān oē-su-lí tī mn̂g-kháu ê toā ke-lō͘ teh kóng tō-lí. Chiah ê pêng-iú chiū chio Má-tan khì thiaⁿ. Má-tan thiaⁿ liáu tò-lâi, thài-tō͘ kap í-chêng lóng bô sio-siâng － í-chêng ê thài-tō͘ sī hi̍h-hi̍h-chhiò. Lâng mn̄g i kóng, "Pò͘-tō-ka ū sím-mi̍h hó-chhiò ê só͘-chāi?" I chin giâm-siok ìn kóng, "I í-keng kā goá kái-piàn lah!" Ū-iáⁿ, i si̍t-chāi toā kái-piàn, I bô koh chò lu̍t-su, kam-goān ka-ji̍p chò kàu-hoē ê gī-bū kang-chok, chiâⁿ-chò Lûn-tun chin chhut-miâ ê pò͘-tō-ka. án-ni chit siú si sī Sim-le̍k-khek chò--ê, oē-su-lí siu-kái liáu-āu, Má-tan Sian-siⁿ koh ha̍p-phian. Só͘-í tī chit siú si ê thâu- téng-bīn ū kì-chài:

John Ceⁿick 1718-1755

Charles Wesley 1707-1788

Martin Madan 1726-1790

(Í-siōng iûⁿ Sū ióng kì).

## 漢羅（Ùi原文改寫）

增補聖詩50首的介紹

第 32面，「主踮佇我心內」

1958年12月840期           14-15

這首詩的作者是E.H.Hull 姑娘，伊出世佇愛爾蘭。佇1899年有組織「愛爾蘭文化協會，」用這來研究早時的文化、風俗、藝術等等。伊所研究佮所寫的攏有囥一个目的：是欲予青年閣較明瞭in背後的祖先的精神佮信仰。伊特別關心「問題少年」的行為。這首詩的目的是欲幫贊遮个少年克服in的軟弱佮魔鬼的迷惑。這塊詩佇全世界的教會青年攏真感覺興趣。調也是早時愛爾蘭的民謠。

第38面的第2首「出日落雨是主所定。」

這首詩的作者現在咱毋知是啥人。詩詞是對閩南語聖詩提--出來，也無寫甚物人做--的。若是對這首詩的信仰方面看，(1789-1871)寫的。伊是英國聖公會聖詩作者，是一个熱心的基督徒。伊的詩的作風真媠，伊的風格有東洋詩人的色彩。

這个調是H.F.Hemy(1818-1888)做的。伊出世佇英國，是音樂家，做聖安得烈教會的琴師，也是一个讀唱兼鋼琴的教授。

(以上明有德記)。

第 15面，救主坐雲燦爛臨到(Lo！He comes with clo͘ds descending)。

第 1節：

救主坐雲燦爛臨到，

千千萬萬聖徒聽候；

伊捌為咱罪人死，

稱讚得勝大歡喜，

哈里路亞，哈里路亞，

救主臨到來統治。

(以外猶有幾若節)。

這首是英文聖詩的中間真出名的一首。文字佮描寫不止活動。作者Sim-lek-khek (John Ceⁿiek 1718-1755)伊的爸母攏是貴格會的會友。所以細漢的時佇家庭有受真嚴的宗教教育。總是到13 歲去倫敦讀冊，生活放縱，ná久ná害。到1736年伊18歲的時，有受衛斯理的感動，去參加in的教會工作，擔任平信徒的義務傳道。伊不止殷勤做工，逐日講道理，有時5、6擺。雖然拄著壓迫佮濟濟困難，伊也攏無驚，直直做佈道的工。後來因為信仰上的關係，脫離衛理公會去入Mô͘-lah-bí-a hoē(Moravian)，猶原做真熱心的執事。伊佇愛爾蘭的北部佈道真濟年。1755年，為著過勞致病，竟然佇38歲當有路用的時陣就離開世間。Sim-le̍k-khek在-seⁿ的時寫真濟首詩，經過後來的人修削就成做普遍的路用。

這守「救主坐雲燦爛臨到」的詩，會堪得叫做典型的佳作。咱對這首詩的中間，會通看出Sim-le̍k-khek有熱烈的心懷，活動的情感佮自然的情調。

這首詩是Sim-le̍k-khek佇1760年的作品。寫了以後經過衛斯理的修改，後來閣產生偌濟無相像的變換。現今所通行的有20外種的詞句，其中做第一普遍的是Má-tan (Madan)先生佇1760年所編做伙--的。

合編這首詩的Má-tan先生，是出名的詩人Kháu-pà (Cowper)的表小弟。伊捌做律師，家庭好過。有一日佮幾若的朋友佇ko-pi店，忽然聽見約翰衛斯理佇門口的大街路teh講道理。遮的朋友就招Má-tan去聽。Má-tan聽了倒來，態度佮以前攏無相siâng － 以前的態度是hi̍h-hi̍h笑。人問伊講，「佈道家有甚物好笑的所在？」伊真嚴肅應講，「伊已經共我改變lah！」有影，伊實在大改變，伊無閣做律師，甘願加入做教會的義務工作，成做倫敦真出名的佈道家。按呢這首詩是Sim-le̍k-khek做--的，衛斯理修改了後，Má-tan先生閣合編。所以佇這首詩的頭頂面有記載：

John Ceⁿick 1718-1755

Charles Wesley 1707-1788

Martin Madan 1726-1790

(以上楊士養記)。
