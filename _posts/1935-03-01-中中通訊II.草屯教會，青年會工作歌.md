---
title: "中中通訊II.草屯教會，青年會工作歌"
categories:
  - 無分類
tags:
  - 賴江 Loā Kang
toc: true
toc_sticky: true
---

# Tiong Tiong Thong-sìn II. Chháu-tun Kàu-hoē, Chheng-liân-hoē kang-chok-koa

## 文獻資訊

| 項目 | 資料 |
|---|---|
| 作者 | 賴江 Loā Kang |
| 卷期 | 台灣教會公報 |
| 卷期 | 第600卷 |
| 日期 | 1935/3 |
| 頁數 | 19-20 |

## 白話字（原文數位化）

Tiong Tiong Thong-sìn

II. Chháu-tun Kàu-hoē, Chheng-liân-hoē kang-chok-koa

1935.03 tē 600 koàn, p.19-20

(Loā Kang)

1.Chóng-hoē ê sî ū gī-koat,

Beh hō͘ chheng-liân khah hoa̍t-phoat;

Thê-chhiòng chheng-liân o̍h ián-soat,

Tāi-ke ē tit kheh hùn-hoat.

2.Chi̍t goe̍h chi̍t pái ê káng-ián,

Chi̍t cho͘ saⁿ miâ teh thoàn-liān;

Tê ba̍k suî-lâng ka-kī soán,

Thèng-chiòng thiaⁿ liáu lóng bē siān.

3.Bo̍k-su chò goán ê kò͘-būn,

Hó pháiⁿ kong-jiân kā phêng-lūn;

Tê-ba̍k kóng liáu nā-sī hó,

Tâng-chiòng khí-lâi kā o-ló.

4.Hoē-oân cho͘-chit Pò͘-tō-tuī,

Soan-thoân Hok-im tī ta̍k-uī;

Pún-chng só͘ ū ê koán lāi,

Pò-iông tō-lí hông chiâu chai.

5.Hiān-sî ta̍k-uī chin hi-bāng,

ài goán tāi-ke khì hia káng;

Thè goán siat-pī hó só͘-chāi,

iū-koh hó-lé lâi chiau-thāi.

6.Káng-oah5 tāi-ke chin ài kóng,

uī Chú chò kang m̄-kiaⁿ gōng;

Suī-jiân Sin-sū lâi teh thiaⁿ,

Hó-táⁿ soan-thoân lóng bô kiaⁿ.

7.Cho͘-chit chi̍t thoân kiōng gō͘ miâ,

Khì kàu Tek-lâm kóng-hông thiaⁿ;

Pō͘-tiúⁿ pún-ku sī Tek-lâm,

ài goán khì hia chò Chú kang.

8.Hū-kīn Thâu-hūn ū kàu-hoē,

Tāi-ke ū khì kā sio-chhoē,

Thoân-tō sian-seⁿ lâi pang-chān,

Tāi-seng thè goán lâi siāu-kài.

9.Goán chiū lûn-liû khí-lâi káng,

Tāi-ke thiaⁿ liáu chin hi-bāng;

Thiaⁿ kàu chin àm bē tuh-ku,

Kóng sī chhian-cháiⁿ ê it-gū.

10.Put-châi kán-tan siá chiah--ê,

In-uī choá-bīn ê koan-hē;

Kî-kiû Sèng Sîn lâi pan-chān,

Hō͘ goán só͘ chò bô khang-khang.

## 漢羅（Ùi原文改寫）

中中通訊

II. 草屯教會，青年會工作歌

1935.03第600卷，p.19-20

(賴江)

1.總會的時有議決，

欲予青年較活潑；

提倡青年學演說，

大家會得較奮發。

2.一月一擺的講演，

一組三名teh鍛練；

題目隨人家己選，

聽眾聽了攏袂siān。

3.牧師做阮的顧問，

好歹公然共評論；

題目講了若是好，

同眾起來共呵咾。

4.會員組織佈道隊，

宣傳福音佇逐位；

本庄所有的館內，

報揚道理hông齊知。

5.現時逐位真希望，

愛阮逐家去遐講；

替阮設備好所在，

又閣好禮來招待。

6.講完逐家真愛講，

為主做工毋驚憨；

雖然紳士來teh聽，

好膽宣傳攏無驚。

7.組織一團共五名，

去到竹南講hông聽；

部長本居是竹南，

愛阮去遐做主工。

8.附近頭份有教會，

大家有去共相揣;

傳道先生來幫贊，

代先替阮來紹介。

9.阮就輪流起來講，

大家聽了真希望；

聽到真暗袂啄龜，

講是千載的一遇。

10.不才簡單寫遮--的,

因為紙面的關係；

祈求聖神來幫贊，

予阮所做無空空。
