---
title: "利益青暝人ê告白"
categories:
  - 散文
tags:
  - 無lo̍h名
toc: true
toc_sticky: true
---

# Lī-ek chhin-mî-lâng ê kò-pe̍h

## 文獻資訊

| 項目 | 資料 |
|---|---|
| 作者 | 無lo̍h名 |
| 卷期 | 台南府城教會報 |
| 卷期 | 第113卷 |
| 日期 | 1894/8 |
| 頁數 | 84 |

## 白話字（原文數位化）

Lī-ek chhin-mî-lâng ê kò-pe̍h

1894.08 113 koàn p.84

Thong Tiong-kok-lāi ê chhiⁿ-mî-lâng chha-put-to ū gō͘-cha̍p-bān chó-iū. Sì-nî chêng,Siōng-hái ê Chóng-hoē ū kéng-soán kuí-nā lâng thoè in siat-hoat , iā khǹg ta̍k-uī ê sian-siⁿ tio̍h kap hiah-ê lâng chīn-le̍k tàu-pān.

Lín í-keng chai Hú-siâⁿ-lāi kap Choân-chiu-siâⁿ hiān-chāi ū nn̄g keng o̍h hō͘ chhiⁿ-mî-lâng thang siū ta̍k hāng ê kàu-hùn . Ha̍k-seng muí-ji̍t chiàu-sî ēng-kang tha̍k-chheh iā kiam lio̍h-á teh o̍h kang-gē . Kū-nî Î-sian-siⁿ-niû tī Hú-siâⁿ chin chhut-la̍t lâi liāu-lí chit-chân sū. Khó-sioh i-ê seng-khu jiám-tio̍h phoà-pīⁿ , ko͘-put-chiong tio̍h tò-khì Chó͘-ke . I siông-siông thoè in tô͘-bô͘ kiù-oân, siūⁿ kàu ji̍t-āu ê tāi-chì; só͘-í m̄-nā kà in tha̍k-chheh siá-jī nā-tiāⁿ, koh kà in choè kan-kí thang ka-kī thàn-chîⁿ, lâi tō͘-khó͘, m̄-bián chiong-sin oá-khò pa̍t-lâng chhī.

Taⁿ in-uī sū iáu-bē chiâⁿ, goán ài chai tiàm Tâi-oân á-sī Tn̂g-soaⁿ ū hiaⁿ-tī á-sī lia̍t-uī sian-siⁿ, kam-goān siá-chhut chi̍t-phiⁿ lâi lūn-khí chhiⁿ-mî-lâng tio̍h choè sím-mi̍h tú-hó ê kang-gē, lâi ka-kī tō͘-chia̍h . Beh choè chit-phiⁿ lūn ê lâng tāi-seng tio̍h khì chhâ-khó kuí-nā hāng, chiah ū lō͘-ēng ; chhin-chhiūⁿ in pún só͘-chāi chhiⁿ-mî ê lâng-gia̍h ū loā-choē,in ê chêng-hêng ia̍h sī sím-mi̍h khoán,hiān-sî teh choè sím-mi̍h thâu-lō͘ , ta̍k-ji̍t thàn loā-choē . Koh , tio̍h siūⁿ ū sím-mi̍h iáu-bē ha̍k-si̍p ê kang-gē thang siat hō͘ in choè , iū-koh tio̍h kì hit-hāng kang-gē ê pún-chîⁿ loā-choē , chhut-sek loā-choē.

Lūn chhiⁿ-mî-lâng choè kàu-hoē ê kang chhin-chhiūⁿ tī I-koán-lāi á-sī koe-chhī tha̍k Sèng-keng , boē chheh , thoân tō-lí , goá iā sī ài chai hiaⁿ-tī ê ì-kiàn, tio̍h chiàu sím-mi̍h hoat-tō͘ khah-hó , tek-khak tio̍h ū lâng khan á m̄-bián.

Nā ū-êng ê ki-hoē,chhiáⁿ ta̍k-uī ê hiaⁿ-tī lio̍h-á lâi thé-thiap chit-chân tāi-chì , kàu 12 ge̍h chhoe-cha̍p-lāi uî-chí kià só͘ choè ê lūn thang hō͘ goán lâi phoe-phêng . Phoe-phêng liáu chhú tē-it miâ-ê beh siúⁿ i chhit ê gûn-chîⁿ , chhú tē-jī miâ-ê beh siúⁿ i gō͘-kho͘, tē-saⁿ-miâ saⁿ-kho͘. iàu-kín tio̍h tāi-seng chhâ-khó, āu-lâi ta̍k-hāng chiàu chhù-sū siông-sè lâi siá . Lūn ê toê-ba̍k chiū-sī :－

"Lūn kàu-hoē-goā ê chhiⁿ-mî-lâng,in-ê lâng-gia̍h, thâu lō͘,kap chêng-hêng ; koh , lūn chhiⁿ-mî bat-jī ê hiaⁿ-tī chí-bē , in ū sím-mi̍h thang choè chiū ka-kī oē thàn chia̍h , m̄-bián it-khài oá-khò pa̍t-lâng ."

Lūn tio̍h chiong pe̍h-oē-jī lâi siá, tio̍h lo̍h àm-hō, iā tio̍h ēng chi̍t-hong lāi-bīn chù-bêng bó͘-hō chiū-sī sím-mi̍h lâng-ê , tâng-chê kià hō͘ Kam Bo̍k-su.

## 漢羅（Ùi原文改寫）

利益青暝人ê告白

1894.08 113卷 p.84

通中國內ê 青瞑人差不多有五十萬左右。4年前，上海 ê 總會有揀選幾若人替in 設法，也勸逐位ê 先生著佮hiah-ê人盡力鬥辦。

Lín已經知府城內佮泉州城現在有兩間學 hō͘青瞑人thang受逐項 ê 教訓。學生每日照時用功讀冊也兼略仔teh 學工藝。舊年余先生娘 tī 府城真出力來料理這層事。可惜伊 ê 身軀染著破病，姑不chiong著倒去祖家。伊常常替 in 圖謀救援，想到日後 ê 事誌；所以m̄若教 in 讀冊寫字nā-tiāⁿ，koh 教in 做kan-kí thang家己趁錢，來度口，m̄免終身倚靠別人飼。

今因為事猶bē成，阮ài知tiàm 台灣抑是唐山有兄弟抑是列位先生，甘願寫出一篇來論起青瞑人著做甚物抵好 ê 工藝，來家己度食。Beh 做這篇論 ê 人代先著去查考幾若項，才有路用；親像 in 本所在青瞑 ê 人額有偌濟，in ê情形亦是甚物款，現時teh 做甚物頭路，逐日趁偌濟。Koh，著想有甚物iáu-bē學習 ê 工藝thang設hō͘ in做，又koh著記hit項工藝 ê本錢偌濟，出息偌濟。

論青瞑人做教會 ê工親像 tī 醫館內抑是街市讀聖經、賣冊、傳道理，我也是ài知兄弟 ê 意見，著照甚物法度較好？的確著有人牽抑 m̄免。

若有閒 ê 機會，請逐位 ê 兄弟略仔來體貼這層事誌，到 12 月初十內為止寄所做 ê 論thang hō͘ 阮來批評。批評了取第1名ê beh賞伊7個銀錢，取第2 名ê beh 賞伊5 箍，第3名3 箍。要緊著代先查考，後來逐項照次序詳細來寫。論 ê 題目就是：-

「論教會外 ê 青瞑人，in-ê人額、頭路、佮情形；koh，論青瞑bat字 ê 兄弟姊妹，in 有甚物thang做就家己會趁食，m̄免一概倚靠別人。」

論著將白話字來寫，著落暗號，也著用一封內面註明某號就是甚物人 ê，同齊寄hō͘ 甘牧師。
