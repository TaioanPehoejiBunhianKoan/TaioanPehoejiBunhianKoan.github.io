---
title: "耶穌屬我"
categories:
  - 詩
tags:
  - 無lo̍h名
toc: true
toc_sticky: true
---

# Iâ-so͘ sio̍k Goá

## 文獻資訊

| 項目 | 資料 |
|---|---|
| 作者 | 無lo̍h名 |
| 卷期 | 臺灣府城教會報 |
| 卷期 | 第3卷 |
| 日期 | 1885/9 |
| 頁數 | 12 |

## 白話字（原文數位化）

Iâ-so͘ sio̍k Goá

1885.09 tē 3 tiuⁿ  p.12

[Chit chhiú si pún sī Si Bo̍k-su hoan-e̍k--ê, siá Tn̂g-lâng-jī, pun hō͘ lâng khoàⁿ. Taⁿ goán ēng pe̍h-oē-jī ìn tī chit--ni̍h. Chiong-tiong "Iâ-so͘ sio̍k goá" －hit-kù ê ké-soeh chiū-sī kóng "Ia-so͘ sio̍k tī goá-ê, " m̄-sī kóng "Iâ-so͘ sio̍k goá-ê choē ." ]

Taⁿ goá ū tit pêng-iú,

Iâ-so͘ sio̍k goá,

I só͘ thiàⁿ goá put-hiu,

Iâ-so͘ sio̍k goá.

Sè-kan khoài-lo̍k kín-thè,

Pêng-iú kau-poê khoài se,

Goá to̍k an-sim bô ké,

Iâ-so͘ sio̍k goá.

Sui-jiân kàu lāu koh sàn,

Iâ-so͘ sio̍k goá,

Goá sìn-khò I pang-chān,

Iâ-so͘ sio̍k goá.

Goá khiàm-khoeh Chú pó-chiok,

I pó-hoeh choē thè-sio̍k,

Chhoā ǹg-bāng kàu kiat-kio̍k,

Iâ-so͘ sio̍k goá .

Sui-jiân kū-sèng goân-chāi,

Iâ-so͘ sio̍k goá,

Tuì-te̍k kè-bô͘ hām-hāi,

Iâ-so͘ sio̍k goá.

oá-khò Kiù-chú chiâⁿ-sèng,

Chheng-gī, tì-sek chò-sêng,

Khah-iâⁿ tuì-te̍k koân-lêng,

Iâ-so͘ sio̍k goá.

Goān Chú kín lâi piàn-hoà,

Iâ-so͘ sio̍k goá,

Goá sin nāⁿ I êng-hoâ,

Iâ-so͘ sio̍k goá ;

Chiap kàu ha̍p-hun iân-sia̍h,

Lo̍k-hn̂g kap Chú lim-chia̍h,

Kú-tn̂g êng-kng kàu-gia̍h,

Iâ-so͘ sio̍k goá .

## 漢羅（Ùi原文改寫）

耶穌屬我

1885.09 第3張  p.12

(這首詩本是施牧師翻譯--的，寫唐人字，分予人看。今阮用白話字印佇這--裡。章中「耶穌屬我」彼句的解說就是講「耶穌屬佇我的，」毋是講「耶穌贖我的罪。」)

今我有得朋友，

耶穌屬我，

伊所疼我不休，

耶穌屬我。

世間快樂緊退，

朋友交陪快疏，

我獨安心無改，

耶穌屬我。

雖然到老閣散，

耶穌屬我，

我信靠伊幫贊，

耶穌屬我。

我欠缺主保足，

伊寶血罪替贖，

Chhoā向望到結局，

耶穌屬我。

雖然舊性原在，

耶穌屬我，

對敵計謀陷害，

耶穌屬我。

倚靠救主成聖，

清義、智識造成，

較贏對敵權能，

耶穌屬我。

願主緊來變化，

耶穌屬我，

我身若伊榮華，

耶穌屬我；

接到合婚筵席，

樂園佮主啉食，

久長榮光到額，

耶穌屬我。
