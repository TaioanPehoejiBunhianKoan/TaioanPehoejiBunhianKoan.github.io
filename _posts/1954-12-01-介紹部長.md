---
title: "介紹部長"
categories:
  - 散文
tags:
  - 賴炳烔 Loā Péng-tông
toc: true
toc_sticky: true
---

# Kài-siāu pō͘-tiúⁿ

## 文獻資訊

| 項目 | 資料 |
|---|---|
| 作者 | 賴炳烔 Loā Péng-tông |
| 卷期 | 台灣教會公報 |
| 卷期 | 第792號 |
| 日期 | 1954/12 |
| 頁數 | 22 |

## 白話字（原文數位化）

Kài-siāu pō͘-tiúⁿ

1954. 12, no. 792, pp. 22

1. Chhui-hêng pō͘-tiúⁿ Loā Péng-tông, Thang kóng sui-sī bô chin thong; Kai-chài pō͘-oân kô-kô béng, Poē-ka ūn-tōng tek-khak sêng.

2. Châi-chèng Pō͘-tiúⁿ Gô͘ Khó-bián, Liāu-lí keng-chè choè ún-kiān; I teh siat-hoat ke̍k kài ún, Bián kiaⁿ chîⁿ po̍h siū khui-sún.

3. Liân-lo̍k Pō͘-tiúⁿ Bí Te̍k-lí, Goā-kok pêng-iú moá-moá-sī; I ē siat-hoat lâng hia̍p-chō͘, Nā tio̍h khiàm chîⁿ iā ū lō͘.

4. Chu-liāu Pō͘-tiúⁿ So͘ Thian-bêng, Só͘ chiap chu-liāu kài châi-chêng; iā ū pō͘-oân tàu siat-hoat, Tio̍h iōng chu-liāu éng bián khoat.

5. Hùn-io̍k Pō͘-tiúⁿ sī Lîm Chiàu, Thoân-tō bo̍k-hoē gâu piàn-khiàu; ài chai si̍t-chek khoàⁿ Phêⁿ-ô͘, Siū-hùn ha̍k-seng boē chhò-gō͘.

6. Thoân-tō Pō͘-tiúⁿ miâ Tè Hoán, Chit uī chiū-sī te̍k-pia̍t soán; I ē khiā tī Su-lēng tâi, iā ē pún-sin lo̍h-khì thâi.

7. I-liâu Pō͘-tiúⁿ Chhoà ài-gī, I-tek ko-bêng lâng léng-lī; I-liâu thoân-tō nā teh chò, ún-tàng hō͘ lán choè khó-khò.

(Í-siōng).

## 漢羅（Ùi原文改寫）

介紹部長

1954.12，no.792，pp.22

1. 推行部長賴炳烔，通講雖是無真通；佳哉部員個個猛，倍加運動的確成。

2. 財政部長吳可免，料理經濟最穩健；伊teh設法極kài 穩，免驚錢薄受虧損。

3. 連絡部長彌迪理，外國朋友滿滿是；伊會設法人協助，若著欠錢也有路。

4. 資料部長蘇天明，所接資料kài 才情；也有部員鬥設法，著用資料永免缺。

5. 訓育部長是林照，傳道牧會gâu 變竅；愛知實績看澎湖，受訓學生袂錯誤。

6. 傳道部長名戴反，這位就是特別選；伊會徛佇司令台，也會本身落去thâi。

7. 醫療部長蔡愛義，醫德高明人伶俐；醫療傳道若teh做，穩當予咱最可靠。

(以上)。
