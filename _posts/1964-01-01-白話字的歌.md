---
title: "白話字的歌"
categories:
  - 散文
tags:
  - 陳聰發 Tân Chhong-hoat
toc: true
toc_sticky: true
---

# Pe̍h-oē-jī ê Koa

## 文獻資訊

| 項目 | 資料 |
|---|---|
| 作者 | 陳聰發 Tân Chhong-hoat |
| 卷期 | 台灣教會公報 |
| 卷期 | 第925期 |
| 日期 | 1964/1 |
| 頁數 | 17 |

## 白話字（原文數位化）

Pe̍h-oē-jī ê Koa

1964.01  tē 925 hō  p.17

(Tân Chhong-hoat)

Lia̍t-uī hiaⁿ-chí. Lán chū kàu-taⁿ iáu bô Pe̍h-oē-jī ê koa, kiám bô kám-kak tuì kà Pe̍h-oē-jī ū khùn-lân mah? Goá chin kám-kek kè-khì ê sian-poè kap lāu-su ê uí-tāi, m̄-nā hō͘ goá oē hiáu Pe̍h-oē-jī, koh hō͘ muí chi̍t ê chhin-kūn Pe̍h-oē-jī ê lâng lóng hō͘ i kap in saⁿ-bat, tī chia ài piáu kuí-kù tuì in seh-siā.

Goá bat siūⁿ kóng, pa̍t ê bîn-cho̍k (如日本,英國) lóng ū in ê jī-bú koa, iā chin ài phian chit ê koa, kám-kak tuì kàu-ha̍k-siōng ke chin lī-piān, iā hō͘ soè-kiáⁿ á-sī tú-chiah lâi o̍h tha̍k ê lâng khoài kì tī náu-lāi, koh ǹg-bāng hit ê hāu-kó jú-hó. Tú-tú teh siūⁿ chit ê tāi-chì, goán ū chhoā Chú-ji̍t-o̍h ê ha̍k-seng khì Liú-goân kàu-hoē oán-chiok, khoàⁿ-kìⁿ in ū án-ni choè, iā hit ê sêng-chek pí kè-khì ke chin ū khoàⁿ-kìⁿ chìn-pō͘, āu-lâi goán iā án-ni si̍t-ēng, kó-jiân ū iáⁿ. Taⁿ goá ài chiong tuì Liú-goân kàu-hoē só͘ o̍h hit ê koa pun hō͘ tāi-ke, ǹg-bāng tāi-ke chhì khoàⁿ-māi. Koh bô kú Chhun-kuì ha̍k-hāu iā beh kàu lah, chhiáⁿ tāi-ke ēng oán-tāi ê kè-e̍k lâi sàu-tû bûn-bông ê lâng, m̄-nā án-ni, kèng ka hō͘ khah choē lâng lâi bat Siōng-tè ê oē, sī goá só͘ ǹg-bāng.

Taⁿ hit ê koa sī án-ni

4/4 Key D

| 1 1 5 5| 6- 5-|

a i u e o o͘

| 4 4 3 3| 2- 1-|

chiah ê kiò choè bú-im

| 5 5 4 -| 3 3 2 -|

b ch chh g h j

| 5 5 4 -| 3 53 2 -|

k kh l m n ng

| 1 1 5 5| 6 - 5 -|

p ph s t th ts

| 4 4 3 3| 2 - 1 -|

chiah ê kiò choè chú-im

(Tân Chhong-hoat pò).

## 漢羅（Ùi原文改寫）

白話字的歌

1964.01  第925號  p.17

(陳聰發)

列位兄姊。咱自到今猶無白話字的歌，敢無感覺對教白話字有困難--mah？我真感激過去的先輩佮老師的偉大，毋若予我會曉白話字，閣予每一个親近白話話字的人攏予伊佮in相捌，佇遮愛表幾句對in說謝。

我捌想講，別个民族 (如日本、英國) 攏有in的字母歌，也真愛這个歌，感覺對教學上加真利便，也予細子抑是拄才來學讀的人快記佇腦內，閣向望彼个效果愈好。拄拄teh想這个代誌，阮有chhoā主日學的學生去柳原教會遠足，看見in有按呢做，也彼个成績比過去加真有看見進步，後--來阮也按呢實行，果然有影。今我愛將對柳原教會所學彼个歌分予逐家，向望逐家試看māi。閣無偌久春季學校也beh到--lah，請逐家用遠大的計劃來掃除文盲的人，毋若按呢，更加予較濟人來捌上帝的話，是我所向望。

今彼个歌是按呢

4/4 Key D

| 1 1 5 5| 6- 5-|

a i u e o o͘

| 4 4 3 3| 2- 1-|

遮的叫做母音

| 5 5 4 -| 3 3 2 -|

b ch chh g h j

| 5 5 4 -| 3 53 2 -|

k kh l m n ng

| 1 1 5 5| 6 - 5 -|

p ph s t th ts

| 4 4 3 3| 2 - 1 -|

遮的叫做子音

(陳聰發報)。
