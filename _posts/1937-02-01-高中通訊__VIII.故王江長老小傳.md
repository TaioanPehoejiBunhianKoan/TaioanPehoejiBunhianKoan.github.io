---
title: "高中通訊  VIII.故王江長老小傳"
categories:
  - 傳記
tags:
  - 吳萬生 Gô͘ Bān-seng
toc: true
toc_sticky: true
---

# Ko Tiong Thong-sìn VIII. Kò͘ Ông Kang Tiúⁿ-ló Sió-toān

## 文獻資訊

| 項目 | 資料 |
|---|---|
| 作者 | 吳萬生 Gô͘ Bān-seng |
| 卷期 | 台灣教會公報 |
| 卷期 | 第623號 |
| 日期 | 1937/2 |
| 頁數 | 14 |

## 白話字（原文數位化）

Ko Tiong Thong-sìn

VIII. Kò͘ Ông Kang Tiúⁿ-ló Sió-toān

1937.02  tē 623 hō  p.14

(Gô͘ Bān-seng)

Tī Chú-āu 1904 nî tit-tit tō-lí, sī tuì Hoe-the̍h kàu-hoē Ko-chhiàng hiaⁿ e5 ín-chhoā lâi sìn Chú.  Tuì sìn Chú liáu, só͘ keng-koè ê lō͘-tô͘ chin khi-khu, bô-lūn hó pháiⁿ kéng-gū, bô khoàⁿ lâng, bô khoàⁿ khoân-kéng.  Tng Hoe-the̍h chho͘ siat kàu-hoē ê sî, i sī thâu-chuí ê koé-chí, chho͘-tāi ê sìn-tô͘, ū sûn-chuī ê sìn-gióng, láu-si̍t ê I-sek-lia̍t lâng,sim bô khuí-khiat--ê!

Lūn i ê seng-oa̍h chit-gia̍p, sī khiā-khí tī hái-piⁿ, hái-lio̍k khang-khè cha̍p-chhap, hái-siōng ê kan-kí, sī chō chûn, kò chûn, lia̍h hî; lio̍k-siōng sī ba̍k-kang kap thô͘-chuí; thang kóng hái-lio̍k cheng-thong ū keng-giām.  Pó-lô kóng, hoān-sū lāu-liān. Ah! Bô phah-sǹg, tī sin-le̍k 10 goe̍h 29 hō ē-po͘ 6 tiám 10 hun, hō͘ Siōng-tè kéng-tiàu chiùⁿ thiⁿ, giám-jiân ná Í-lī-a kap Í-lī-sa saⁿ lī-pia̍t chi̍t-iūⁿ! I hióng-siū 65 hoè.

Lūn hō͘-è, sī ngó͘ lâm sam lú, sun-jî kiōng 21 miâ.  Chhù-lâm Ông Heng-bú Sian-siⁿ, hiān-jīm Oân-lí kàu-hoē khîn-bū.  Sui-jiân bu̍t-chit sàn-hiong, nā-sī cheng-sîn hong-hù, jia̍t-sim hōng-sū kàu-hoē.  Sèng-keng kóng, “Sèng-tô͘ ê ke-gia̍p kap hó-gia̍h.”  Ông Tiúⁿ-ló si̍t-chāi ū tit-tio̍h lah!  Nā tuì kàu-hoē hong-bīn lâi khoàⁿ, sī sit-lo̍h chi̍t ê tòng-liông.  Chóng-sī tuì sîn-kok hong-bīn lâi khoàⁿ, sī ke chi̍t ê pè kàu-hoē ê tāi-piáu ji̍p tī-hia, thang an-sim lah.

Lūn i chò lâng sim phāu tiong-sêng, jia̍t-sim chun-siú é-pài-ji̍t, ū pī soán chò Kî-āu kàu-hoē ê chip-sū.  āu-lâi seng chò tiúⁿ-ló, keng-koè kuí-nā jīm, chū-sè bô tha̍k-chheh, chóng-sī gâu chò si-koa, bat chiūⁿ Kàu-hoē-pò, iā sī i it-seng ê toā chhù-bī.  o̍h pe̍h-oē-jī chi̍t ji̍t chiū sêng-kong, thang kóng sī chhian-lí-má.  Lūn kan-khó͘, gâu thun-lún; lūn khîn-khiām, gâu khek-kí; lūn sûn kàu-hoē, bē-su chiú-keⁿ-peng; lūn chû-siān, m̄-ài hián-jiân hō͘ lâng chai.  Í-siōng hiah-ê si̍t-chāi hō͘ lán thang o̍h, goān Chú pó-siú i ê uî-cho̍k.  A-bēng.

## 漢羅（Ùi原文改寫）

高中通訊

VIII.故王江長老小傳

1937.02  第623號  p.14

(吳萬生)

佇主後1904年得著道理，是對花宅教會高倡兄的引chhoā來信主。對信主了，所經過的路途真崎嶇，無論好歹境遇，無看人，無看環境。當花宅初設教會的時，伊是頭水的果子，初代的信徒，有純粹的信仰，老實的以色列人，心無詭詰--的！

論伊的生活職業，是企起佇海邊，海陸工課雜插，海上的kan-kì，是造船、kò船、掠魚；陸上是木工佮塗水；通講海陸精通有經驗。 保羅講，凡事老練。Ah！無扑算，佇新曆10月29號e晡6點10分，予上帝揀召上天，儼然若以利亞佮以利沙相離別一樣！伊享受65歲。

論後裔，是5男4女，孫兒共21名。次男王興武先生，現任灣裡教會勤務。雖然物質散hiong，但是精神豐富，熱心奉事教會。聖經講：「聖徒的家業佮好額。」王長老實在有得著--lah！若對教會方面來看，是失落一個棟樑。 總是對神國方面來看，是加一個敝教會的代表入佇-hia，通安心--lah。

論伊做人心抱忠誠，熱心專-守禮拜日，有被選做旗後教會的執事。後來升做長老，經過幾若任，自細無讀冊，總是gâu做詩歌，捌上教會報，也是伊一生的大趣味。學白話字一日就成功，通講是千里馬。 論艱苦，gâu吞忍；論勤儉，gâu克己；論巡教會，袂輸守更兵；論慈善，毋愛顯然予人知。 以上遐的實在予咱通學，願主保守伊的遺族。 A-bēng。
