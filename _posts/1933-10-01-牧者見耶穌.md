---
title: "牧者見耶穌"
categories:
  - 詩
tags:
  - 章王由 Chiong Ông-iû
toc: true
toc_sticky: true
---

# Bo̍k-chiá kìⁿ Iâ-so͘

## 文獻資訊

| 項目 | 資料 |
|---|---|
| 作者 | 章王由 Chiong Ông-iû |
| 卷期 | 台灣教會公報 |
| 卷期 | 第583卷 |
| 日期 | 1933/10 |
| 頁數 | 25 |

## 白話字（原文數位化）

Bo̍k-chiá kìⁿ Iâ-so͘

Chiong Ông-iû choè. FLOREN, WILLIAMS, FALCONER.

1933.10, no. 583 (KCC, no. 93), pp. 25

Tiāu ēng舊版讚美歌第二篇71番

1. Chá tī Pek-lī-hêng ê khòng-iá,

Ū choē-choē bo̍k-chiá;

uī-tio̍h chiàu-kò͘ in ê iûⁿ-kûn,

àm-sî lûn-liû sûn.

Hut-jiân thiⁿ-sài kàng-lîm toē-bīn,

ēng kng lâi chiò in ;

Kî-koài ê sî, ū thiaⁿ-tio̍h siaⁿ,

Kiò in m̄-bián kiaⁿ.

2. Bo̍k-chiá chiū hó táⁿ chim-chiok thiaⁿ,

Chai thiⁿ-sài ê siaⁿ;

In chiū kia̍h-thâu lâi ǹg thiⁿ-téng,

iā khoàⁿ-tio̍h thian-peng.

Tāi-ke choê-siaⁿ o-ló Siōng-tè,

Chhe Kiù-chú kàng-sè;

Pò in tio̍h kín khì Pek-lī-hêng,

Khoàⁿ hiah ê sū-chêng.

3. Kàu-uī tú-tio̍h bé-tiâu só͘-chāi,

Bo̍k-chiá chiū ji̍p-lāi;

Khoàⁿ-kìⁿ eⁿ-á pau pò͘ choè-hō,

Lâi khǹg tī bé-chô.

I ê êng-kng chiò tī chiu-uî,

In kūn-oá pài-kuī;

Tāi-ke kám-siā Kiù-chú Iâ-so͘,

Lâi pò in oa̍h-lō͘.

4. In tò-tńg sì-koè khì thoân-pò,

Taⁿ ū Chú thang khò;

Kiù in thoat-lī tuì-te̍k ki-chhì,

An-jiân thang kè-sì.

Lō͘-bé chhoā-kàu pêng-an toē-kài,

Bián koh siū chai-hāi;

Gín-ná toā lâng lóng tio̍h sìn I,

Chiū ū toā hok-khì.

## 漢羅（Ùi原文改寫）

牧者見耶穌

章王由 作。 FLOREN, WILLIAMS, FALCONER。

1933.10, no. 583 (KCC, no. 93), pp. 25

調用舊版讚美歌第二篇71番

1. 早佇伯利恆的曠野，

有濟濟牧者；

為著照顧in的羊群，

暗時輪流巡。

忽然天使降臨地面，

用光來照in ；

奇怪的時，有聽著聲，

叫in 毋免驚。

2. 牧者就好膽斟酌聽，

知天使的聲；

In就kia̍h頭來ǹg天頂，

也看著天兵。

大家齊聲呵咾上帝，

差救主降世；

報in 著緊去伯利恆，

看遐的事情。

3. 到位抵著馬寮所在，

牧者就入內；

看見嬰仔包布做號，

來囥佇馬槽。

伊的榮光照佇周圍，

In近倚拜跪；

大家感謝救主耶穌，

來報in活路。

4. In 倒轉四界去傳報，

今有主通靠；

救in脫離對敵譏刺，

安然通過世。

路尾chhoā到平安地界，

免閣受災害；

囡仔大人攏著信伊，

就有大福氣。
