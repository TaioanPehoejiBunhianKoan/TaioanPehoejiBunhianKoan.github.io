---
title: "研究基督教ê孝道"
categories:
  - 散文
tags:
  - 楊招義 IuN Chiau-gī
toc: true
toc_sticky: true
---

# Gián-kiù Ki-tok-kàu ê hàu-tō

## 文獻資訊

| 項目 | 資料 |
|---|---|
| 作者 | 楊招義 IuN Chiau-gī |
| 卷期 | 台灣教會報 |
| 卷期 | 第809卷 |
| 日期 | 1956/5 |
| 頁數 | 10 |

## 白話字（原文數位化）

Ki-tok-kàu ê hàu-tō

(Iûⁿ Chiau-gī)

1956 nî 5 goe̍h p.8

Kin-á-ji̍t ê siā-hoē í-keng sit-khì liáu chi̍t-chióng pó-kuì ê kàu-hùn, chiū-sī Hàu-tō. In-uī sit-khì liáu hàu-tō, siāng-sî iā chiū sit-khì liáu Siōng-tè ê chiok-hok.

Lán chai jîn-luī sī keng-êng ka-têng seng-oa̍h ê tōng-bu̍t, kì-jiân ū ka-têng, chiū ū pē-bó, kiáⁿ-jî. Pē-bó lô-khó͘ poê-iúⁿ kiáⁿ-jî tióng-sêng, kàu pē-bó nî-lāu, kiáⁿ-jî eng-kai tio̍h hó-hó lâi hōng-ióng pē-bó, koh hōng-ióng pē-bó tio̍h ēng ha̍p-gî ê hoat, che chiū-sī hàu-tō, só͘-í hàu-tō chiū-sī kiáⁿ-jî tuì-thāi pē-bó ê tō-lí.

Lán bat thiaⁿ-kìⁿ lâng huí-pòng Ki-tok-kàu kóng, "Ji̍p-kàu sí liáu bô lâng khàu." Koh ū lâng in-uī khoàⁿ-kìⁿ Ki-tok-tô͘ bô chhāi sîn-chú, bô chò-kī, chiū gō͘-hoē Ki-tok-kàu sī bô chù-tiōng hàu-tō, che sī in-uī iáu-boē jīn-bat Ki-tok-kàu, sū-si̍t siōng Ki-tok-kàu sī choè chù-tiōng hàu-tō ê chong-kàu. Ki-tok-kàu ê hàu-tō sī Siōng-tè ti̍t-chiap thoân-siū--ê, sī chù-tiōng tī pē-bó iáu oa̍h--teh ê sî, si̍t-chāi ê iú-hàu, pèng bô chù-tiōng sí-āu gî-sek-tek hi-ké ê hàu-tō.

Lán chai Tiong-kok lâng só͘ thoân ê hàu-tō sī pîn tio̍h lâng ê lí-sióng, su-iàu kap keng-giām chhòng-chō chhut-lâi--ê, siat-sú lán khoàⁿ-kìⁿ lán ê siā-hoē ê tuī-lo̍h, koh khoàⁿ-kìⁿ chē-chē ka-têng tiong tuì pē-bó kap kiáⁿ-jî ê tiong-kan só͘ hoat-seng ê saⁿ-chiⁿ, chiū ē kám-kak tio̍h jîn-uî ê hàu-tō sī bô koân-ui bô le̍k-liōng--ê, chóng-sī Ki-tok-kàu só͘ kóng ê hàu-tō, chiū-sī Siōng-tè ti̍t-chiap thoân-siū ê bēng-lēng, só͘-í put-tàn ū le̍k-liōng, iū-koh ū koân-pèng. Chá-sî Siōng-tè thoân cha̍p-tiâu-kài hō͘ Í-sek-lia̍t lâng, tī tē 5 tiâu kài-bēng chiū-sī kóng, "Tio̍h hàu-kèng lí ê lāu-pē, lí ê lāu-bó, hō͘ lí ê ji̍t-chí tī Iâ-hô-hoa lí ê Siōng-tè só͘ siúⁿ-sù lí ê tē, tit-tio̍h kú-tn̂g"(Chhut 20:12). Koh kóng, "Lín ta̍k-lâng lóng tio̍h hàu-kèng I ê lāu-bó, I ê lāu-pē"(Lī 19:3) á-sī kóng, "Phah lāu-pē á-sī lāu-bó --ê, tek-khak tio̍h hō͘ I sí"(Chhut 21:15) "Chiù-chó͘ lāu-pē á-sī lāu-bó--ê, tio̍h siū chiù-chó͘"(Sin 27:16) téng-téng hō͘ lán chheng-chhó bêng-pe̍k Ki-tok-kàu sī choè chù-tiōng hàu-tō ê chong-kàu.

Lán Tiong-kok tī sè-kài-siōng, tuì kò͘-chá í-lâi chiū-sī chheng chò lé-kàu chi pang(禮儀之邦), iā Tiong-kok lâng kuí-chheng nî lâi chiū-sī chhái-iōng toā ka-têng ê chè-tō͘, uī-tio̍h beh î-chhî toā ka-têng ê tia̍t-sū, tek-khak tio̍h thê-ko ka-tiúⁿ ê tia̍t-sū, tek-khak tio̍h thê-ko ka-tiúⁿ ê tē-uī kap koân-pèng, chiah ē-thang koán-lí choân-ke, só͘-í tuì hàu-tō kèng-ka tin-tiōng, te̍k-pia̍t giâm-keh, chit chióng chok-hong, kàu kú chiū chiâⁿ-chò Tiong-kok bîn-cho̍k chhim koh kian-kò͘ ê koan-liām, piàn-pàin chhim-ji̍p tiong-kok siā-hoē í-ki̍p Tiong-kok bûn-hoà só͘ éng-hióng ê A-chiu(亞洲) kok-kok. Kó͘-chá lâng kóng, "Pek-hēng hàu uî sian"(百善孝為先), iū-koh tī Tiong-kok kò͘-iú tō-tek ê tiong-kan, hàu-tō sī lia̍t tī pat-tek(八德) tiong ê tē-jī uī-keh, khó-kiàn tiong-kok lâng sī hô-téng ê tiōng-sī hàu-tō. Chit-chióng koan-liām kàu kú, kèng-jiân chiū chiâⁿ-chò to̍k-li̍p sèng ê tō-tek, oân-pī chéng-chē ū hē-thóng ê kàu-hùn, chhin-chhiūⁿ hàu-keng só͘ kóng, "Sin-thé, thâu-mn̂g, phoê-hu lóng sī tuì pē-bó só͘ siū-tio̍h--ê, m̄-káⁿ huí-hoāi, che sī iú-hàu ê khí-thâu. Ka-tī ê seng-khu khiā-chāi chiàu tō-lí só͘ kiâⁿ, thoân-pò͘ miâ-siaⁿ tī āu sè-tāi, lâi êng-hián pē-bó, che sī iú-hàu ê soah-boé" á-sī Tiong-kok 24 hàu téng-téng ê kàu-hùn.

## 漢羅（Ùi原文改寫）

基督教ê孝道

(楊招義)

今仔日ê社會已經失去了一種寶貴ê教訓，就是孝道。因為失去了孝道， siāng-時也就失去了上帝ê祝福。

咱知人類是經營家庭生活ê動物，既然有家庭，就有父母， 囝兒。父母勞苦培養囝兒長成，到父母年老，囝兒應該tio̍h好好來奉養父母， koh奉養父母tio̍h用合宜ê法，這就是孝道，所以孝道就是囝兒對待父母ê道理。

咱bat聽見人譭謗基督教講：「入教死了無人哭。」 Koh有人因為看見基督徒無chhāi神主，無做祭，就誤會基督教是無注重孝道，這是因為iáu-boē認識基督教，事實上基督教是做注重孝道ê宗教。基督教ê孝道是上帝直接傳授--ê，是注重tī父母iáu活--teh ê時，實在ê有孝， 並無注重死後儀式-tek 虛假ê孝道。

咱知中國人所傳ê孝道是憑tio̍h人ê理想，需要kap經驗創造出來--ê，設使咱看見咱ê社會ê墮落， koh看見濟濟家庭中tuì父母 kap 囝兒ê中間所發生ê相爭，就ē感覺tio̍h 人為 ê孝道是無權位無力量--ê，總是基督教所講ê孝道，就是上帝直接傳授ê命令，所以不但有力量，又koh有權柄。早時上帝傳十條誡hō͘以色列人， tī第五條誡命就是講："Tio̍h孝敬你ê 老父，你ê老母， hō͘你ê日子tī耶和華你ê上帝所賞賜你ê地，得tio̍h久長"(出20:12)。 Koh講：「Lín 逐人攏tio̍h孝敬伊ê老母，伊ê老父」(Lī 19:3) á是講：「拍老父á是老母--ê，的確tio̍h hō͘伊死」(出21:15) 「咒詛老父 á是老母--ê， tio̍h受咒詛」(Sin 27:16)等等hō͘咱清楚明白基督教是最注重孝道ê宗教。

咱中國tī世界上， tuì 古早以來就是稱做禮教之邦(禮儀之邦)，iā中國人幾千年來就是採用大家庭ê制度，為tio̍h beh維持大家庭ê 秩序，的確tio̍h 提高 家長 ê 秩序，的確tio̍h 提高 家長 ê地位kap權柄， chiah ē-thang管理全家，所以對孝道更加珍重，特別嚴格， 這種作風，到久就成做中國民族深koh堅固ê觀念， 便便深入中國社會以及中國文化所影響ê 亞洲各國。古早人講：「百善孝為先」，又koh tī中國固有道德ê中間，孝道是列tī 八德中ê第二位格，可見中國人是何等ê重視孝道。 這種觀念到久，竟然就成做獨立性ê道德， 完備整齊有系統ê教訓，親像孝經所講：「身體，頭毛，皮膚攏是tuì父母所受tio̍h--ê， m̄敢毀壞，這是有孝ê起頭。 家治ê身軀khiā在照道理所行，傳播名聲tī後世代，來榮顯父母，這是有孝ê soah尾」 á是中國二十四孝等等ê教訓。
