---
title: "信就得著"
categories:
  - 無分類
tags:
  - 偕叡廉 Kai Jōe-liâm
toc: true
toc_sticky: true
---

# Sìn chiū tit-tio̍h

## 文獻資訊

| 項目 | 資料 |
|---|---|
| 作者 | 偕叡廉 Kai Jōe-liâm |
| 卷期 | 芥菜子 |
| 卷期 | 第 22 號 |
| 日期 | 1927/11 |
| 頁數 | 6 |

## 白話字（原文數位化）

Sìn chiū tit-tio̍h

Kuí-nā ge̍h ji̍t bô lo̍h-hō͘, khó-oāⁿ, choh-sit lâng bô siu-sêng; bô siu-sêng, chiū bô chîⁿ thang boé mi̍h; bô thang boé mi̍h; tiàm-thâu chiū bô chîⁿ thàn.  Tiàm-thâu bô seng-lí, koah-tiàm ti̍t-ti̍t beh tó.  Hit sî hoē-siā-tiúⁿ thó͘-khuì, iô-thâu, hoân-ló kàu-ke̍k, m̄-kú bô hoat-tō͘.  Só͘-í ū ê chîⁿ it-chīn khêng-oá iáu khiàm saⁿ-cha̍p bān-gûn; taⁿ beh cháiⁿ-iūⁿ.

Siā-tiúⁿ ê miâ hō choè oán-lī.  I tī Oh-sū-tē-lī-a choē-choē nî teh choè toā seng-lí.  Taⁿ kiông-kiông beh phò-sán.

Teh chē ê sî tú-tio̍h chi̍t-uī ê pêng-iú lâi thàm i.  Pêng-iú khoàⁿ i ê bīn iu-iu chiū kóng.  Lí teh hoân-ló siáⁿ-sū?  Siā-tiúⁿ in kóng, Goá teh hoân-ló chîⁿ.  Chit pang seng-lí pháiⁿ choè, goá khiàm saⁿ-cha̍p bān.  Hāi-ah!  Chin chhám!  Pêng-iú kóng, Lí tek-khak m̄-thang hoân-ló, lán sī sìn Siōng-tè ê lâng tek-khak m̄-thang kè-thâu khoà-jū.  Lí sī sìn-chiá, goá sī thoân-tō, lán tio̍h chiong bān-sū kau-thok Chú.  Thoân-tō-su tuì lak-tē-á the̍h chi̍t pún Sèng-keng chiū tha̍k hō͘ i thiaⁿ.  āu-lâi kóng, Lán lâi saⁿ-kap kî-tó.  Thoân-tō kiû Siōng-tè tio̍h pang-chān seng-lí lâng ê khiàm-kheh.  Kî-tó soah thoân-tō kap i saⁿ-sî, chiū tò-khì.  Seng-lí lâng chhut khì goā-bīn kiâⁿ-iû.  Tī lō͘-ni̍h tú-tio̍h chi̍t ê pêng-iú.  Pêng-iú cháu oá lâi kóng, Goá ài pài-thok lí chi̍t chân sū, m̄-chai lí hoaⁿ-hí pang-chān bô?  Seng-lí lâng kóng, Ū sím-mi̍h tāi-chì?  ìn kóng, Kūn-lâi goá chhun chîⁿ, taⁿ m̄-chai tio̍h cháiⁿ-iūⁿ siat-hoat khah hó, kià gûn-hâng bô lī-sek, m̄-chai lí hoaⁿ-hí thoè goá siat-hoat bô?  Nā hoaⁿ-hí chhiáⁿ lí the̍h kuí-cha̍p bān khì choè seng-lí, chhut-chāi lí sím-mi̍h sî chiah hêng bô iàu-kín.  Seng-lí lâng kóng, Hó, lí ū saⁿ-cha̍p bān piān-piān, chhiáⁿ lí chhìn-chhái sî lâi the̍h.  Seng-lí lâng hoaⁿ-hí tò-khì, sim-lāi kám-siā Siōng-tè in-uī ū thiaⁿ-kìⁿ i ê só͘ kiû.  Tuì hit sî liáu-āu it-hoat jia̍t-sim kèng-uì Siōng-tè.

## 漢羅（Ùi原文改寫）

信就得著

幾若月日無落雨，洘旱，作穡人無收成；無收成，就無錢通買物；無通買物；店頭就無錢趁。店頭無生理，割店直直欲倒。彼時會社長吐氣，搖頭，煩惱到極，m̄-kú無法度。所以有的錢一盡khêng-oá猶欠三十萬銀；taⁿ欲怎樣。

社長的名號做oán-lī。伊佇Oh-sū-tē-lī-a濟濟年teh做大生理。Taⁿ強強欲破產。

Teh坐的時拄著一位的朋友來探伊。朋友看伊的面憂憂就講。你teh煩惱啥事？社長in講，我teh煩惱錢。這pang生理歹做，我欠三十萬。害ah！真慘！朋友講，你的確毋通煩惱，咱是信上帝的人的確毋通過頭掛慮。你是信者，我是傳道，咱著將萬事交託主。傳道師對lak袋仔the̍h一本聖經就讀予伊聽。後來講，咱來相佮祈禱。傳道求上帝著幫贊生理人的欠缺。祈禱煞傳道佮伊相辭，就倒去。生理人出去外面行遊。佇路裡拄著一个朋友。朋友走倚來講，我愛拜託你一層事，毋知你歡喜幫贊無？生理人講，有甚物代誌？應講，近來我chhun錢，taⁿ毋知著怎樣設法較好，寄銀行無利息，毋知你歡喜替我設法無？若歡喜請你the̍h幾十萬去做生理，出在你甚物時才還無要緊。生理人講，好，你有三十萬便便，請你chhìn-chhái時來the̍h。生理人歡喜倒去，心內感謝上帝因為有聽見伊的所求。對彼時了後益發熱心敬畏上帝。
