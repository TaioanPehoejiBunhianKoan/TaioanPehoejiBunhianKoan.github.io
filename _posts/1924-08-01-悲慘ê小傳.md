---
title: "悲慘ê小傳"
categories:
  - 無分類
tags:
  - 無lo̍h名
toc: true
toc_sticky: true
---

# Pi-chhám ê Sió-toān

## 文獻資訊

| 項目 | 資料 |
|---|---|
| 作者 | 無lo̍h名 |
| 卷期 | 台南府城教會報 |
| 卷期 | 第473卷 |
| 日期 | 1924/8 |
| 頁數 | 16 |

## 白話字（原文數位化）

Pi-chhám ê Sió-toān

1924.08 473 koàn p.16

(Siāu-hong)

Liāu oa̍t sī Sai-lê kàu-hoē ê hoē-iú. Káu hoè chiū bô lāu-pē; lāu-bó kam-goān chiú-koáⁿ lâi khan-kiáⁿ. Kàu toā-hàn ê sî, ū khì Tâi-lâm kap Kam Bo̍k-su, Pa Bo̍k-su, Liâm Bo̍k-su toà. Phín-hēng toan-chong, jia̍t-sim sìn Chú, Tī An-hioh-ji̍t siông-siông àm-chīⁿ khì Tâi-lâm kīn-hū ê chi-hoē chò chú-lí, chhoā hiaⁿ-tī lé-pài. Tī Tāi-chèng 8 nî sî thâu-lō͘, tńg-lâi Sai-lê chò seng-lí. Sèng-chêng oa̍h-tāng, tī siā-hoē tiong ū sìn-iōng; ti kàu-hoē tiong tam-tng Chú-ji̍t-o̍h ê kàu-oân, ta̍uh-ta̍uh chhut-mn̂g pò͘-tō, tō-lí láu-liān, só͘ kóng hō͘ lâng ài thiaⁿ. Sui-jiân kīn-lâi seng-lí sit-pāi, ka-sū khùn-lân, iáu-kú chò kàu-hoē ê kang bô khah thè-pō͘. Bô phah-sǹg tī 6 goe̍h 26 hō khì pha-hî, soà hō͘ chuí kek--sí. Tng tī guî-hiám ê sî, goá siû oá khì kiù; khó-lîn tī saⁿ-tiâu-chuí sio-kap ê só͘-chāi, chuí chhim koh kip-lâu, goá soà hō͘ i giú-tio̍h ām-kún, kap i saⁿ-kap tîm. Kai-chài Thiⁿ Pē lâu goá ê sìⁿ-miā, goá koh phû chhut chuí-bīn, chóng-si i hō͘ chi̍t-niá chhiú-bāng só͘ liân-luī, chiū bē thang koh phû. Thèng-hāu lâng kàu, kau khí-lâi ê sî, í-keng koè-khuì. Saⁿ-cha̍p la̍k nî koè chi̍t-sì-lâng.

Chhám-ah! pàng i siú-chiat pe̍h thâu-mn̂g ê lāu-bó, 68 hoè; kap bó͘ kap saⁿ-ê sè-sè-hàn ê kiáⁿ, thî-thî khàu-khàu. Hit ê-hng sin-si kàu-uī ê sî, tiàm lāi-goā lâng-soaⁿ lâng-hái; ū ê an-uì i ê lāu-bó, ū-ê phō i ê thâu-khak thî-khàu; lâng lâng kóng, Bô chhái! Thêng tiap-á-kú kàu-hoē goā ū chin-chē lâng the̍h chîⁿ lâi beh chò i ê song-huì;in-uī chai i ê ka-kè khùn-lân, sí-lo̍h lóng khang-khang; koh hoē-lāi iā chin tông-chêng iû-goân saⁿ-kap chhut-chîⁿ, só͘-í tī 27 hō ē-po͘ pī-pān hó-sè kā i an-chòng.

Chit-tia̍p i ê ke-āu chiām-sî an-tùn, hoē-lāi hoē-goā ê lâng ū teh kā i tàu phah-sǹg tio̍h àn-choáⁿ î-chhî.

Tha̍k-tio̍h chit chām Sió-toān ê hiaⁿ-ché ah! ǹg-bāng lín uī-tio̍h chit-ke lâi tông-chêng, tī kî-tó-tiong saⁿ siàu-liām。Goān Thiⁿ Pē khui-lō͘ an-uì.

## 漢羅（Ùi原文改寫）

悲慘ê小傳

1924.08 473卷 p.16

(Siāu-hong)

廖oa̍t是西螺教會ê會友。9 歲就無老父；老母甘願守寡來牽子。到大漢ê時，有去台南佮甘牧師、巴牧師、廉牧師toà。品行端莊，熱心信主。Tī 安歇日常常暗靜去台南附近ê支會做主理，chhoā兄弟禮拜。佇大正8年辭頭路，轉來西螺做生理。性情活動，tī社會中有信用；tī教會中擔當主日學ê 教員。Ta̍uh-ta̍uh出門佈道，道理老練 所講hō͘人ài聽。雖然近來生理失敗，家事困難，iáu-kú做教會ê工無較退步。無扑算tī 6月26號去拋魚，煞hō͘水激--死。當tī危險ê時，我泅倚去救；可憐tī三條水相佮ê所在，水深koh急流，我煞hō͘ 伊giú著頷kún,佮伊相佮沉。佳哉天父留我ê性命，我koh浮出水面，總--是伊hō͘ 1領手網所連累，就bē thang koh浮。聽候人到，?--起來ê 時，已經過氣。36年過一世人。

慘--ah! 放伊守節白頭毛ê老母，68歲；佮某佮3 個細細漢ê子，啼啼哭哭。Hit e 昏身屍到位ê時，tàim內外人山人海；有ê安慰伊ê老母，有ê抱伊ê頭殼啼哭；人人講:「無采!」停tia̍p-á久教會外有真濟人提錢來beh做伊ê喪費；因為知伊ê家計困難，死落攏空空；koh會內也真同情，猶原相佮出錢，所以tī 27號e晡備辦好勢kā伊安葬。

Chit-tia̍p 伊ê家後是暫時安頓，會內會外ê人有teh kā伊鬥扑算著按怎維持。

讀著chit chām小傳ê兄姊--ah!ǹg望lín為著chit家來同情，tī祈禱中相siàu念。願天父開路安慰。
