---
title: "苦膽慘極的哀語"
categories:
  - 詩
tags:
  - 吳O-bí Gô͘ O-bí
toc: true
toc_sticky: true
---

# Khó͘-táⁿ chhám-ke̍k ê ai-gú

## 文獻資訊

| 項目 | 資料 |
|---|---|
| 作者 | 吳O-bí Gô͘ O-bí |
| 卷期 | 台灣教會公報/芥菜子 |
| 卷期 | 第600期 |
| 日期 | 1935/3 |
| 頁數 | 18 |

## 白話字（原文數位化）

II. Khó͘-táⁿ chhám-ke̍k ê ai-gú

1935.03 tē 600 koàn  p.18-19

(Gô͘ O-bí).

1.iâu-thian tōng-tē ê chhám-kéng,

Put-ti guî-ki chāi ba̍k-chêng;

Khó͘-kéng boē kàu ê tāi-seng,

Hoeh-me̍h si-soàⁿ lân pò bêng.

2.Sim bâng loān-loān oh tit kóng,

Hut-jiân chhám siaⁿ kàu thian-tông;

Pi-koan chhám-kéng àm bong-bong,

Ai-ai kiò-kiò loān-loān chông.

3.Siūⁿ tio̍h si̍t-chāi chin thang kiaⁿ,

Khó-lîn sè-kiáⁿ ê chhám siaⁿ;

Chhám siaⁿ ti̍t-thàu kàu thiⁿ-siâⁿ,

Kiù-chú chhoā i bián kiaⁿ-hiâⁿ.

4.Kiù-chú chhun-chhiú lâi khan khì,

Kiaⁿ-hiâⁿ giâu-gî siau bô-khì;

iûⁿ-ko Sèng-siâⁿ kng bô pí,

Kim-siâⁿ bián-liû kham tit tì.

5.Sè-chiūⁿ hiān tiàm ê kiáⁿ-jî,

M̄-thang tāng-bîn bô kéng-chhéⁿ;

Khoàⁿ kàu chit-sî ê guî-ki,

Put-ti liân kàu tò hiuⁿ-lí.

6.Kàu-sî Kiù-chú chhiûⁿ toā hong,

Phàⁿ-chhek phē-á chiūⁿ poàⁿ-khong;

Hit-sî phàⁿ-chhek bô oē kóng,

Chí-ū tengchhek7 hō͘ Chú pōng.

7.iûⁿ-ko Sèng-siâⁿ suí bô pí,

Choē koà lâ-sâm oh-tit khì;

Kiù-chú pó-hoeh sé kàu lī,

Khò I chiū ē, bián iân-tî.

8.Lêng-hûn chheng-khì toè Iâ-so͘,

Sìn-khò Kiù-chú kiâⁿ toā pō͘;

Chheng-liân kiáⁿ-jî sim bô o͘,

Kiù-chú chiap-chiūⁿ chì sèng-só͘.

9.Siūⁿ-tio̍h kiáⁿ-jî sim-thâu sng,

Sè-kan m̄-sī laō êng-kng;

I tī sè hàn thiaⁿ khó͘-khǹg,

Kàu Chù bīn-chêng kú tn̂g-tn̂g.

10.Sè-chiūⁿ guî-ki, tio̍h ki̍p sî,

Choân-sim khò Chú bo̍h iân-tî;

Sè-chiūⁿ khó͘-kéng moá-moá sī,

Kiù-chú kap goán éng bô lī.

11.Khǹg lín chheng-liân kín-sīn thiaⁿ,

M̄-thang an-sim, chò bô-iáⁿ;

Sè-kan hō-hok bô khak-tiāⁿ,

Sìn-khò Kiù-chú tio̍h phap-piàⁿ.

(Sí kiáⁿ ê sî: Gô͘ O-bí).

## 漢羅（Ùi原文改寫）

苦膽慘極的哀語

1935.03 第600卷 p.18-19

(Gô͘ O-bí).

1.搖天動地的慘境，

不知危機在目前；

苦境未到的代先，

血脈絲線難報明。

2.心茫亂亂oh得講，

忽然慘聲到天堂；

悲觀慘境暗bong-bong，

哀哀叫叫亂亂chông。

3.想著實在真通驚，

可憐細子的慘聲；

慘聲直透到天城，

救主chhoā伊免驚惶。

4.救主伸手來牽--去，

驚惶僥疑消無--去；

羊羔聖城光無比，

金城冕旒堪得戴。

5.世上現踮的子兒，

毋通重眠無警醒；

看到這時的危機，

不知連到tò鄉里。

6.到時救主chhiûⁿ大風，

冇粟稗仔上半筐；

彼時冇粟無話講，

只有硬粟予主磅。

7.羊羔聖城媠 無比，

罪過lâ-sâm oh得去；

救主寶血洗到離，

靠伊就會，免延遲。

8.靈魂清氣綴耶穌，

信靠救主行大步；

青年子兒心無烏，

救主接上至聖所。

9.想著子兒心頭酸，

世間毋是偌榮光；

伊佇細漢聽苦勸，

到主面前久長長。

10.世上危機，著及時，

全心靠主莫延遲；

世上苦境滿滿是，

救主佮阮永無離。

11.勸恁青年謹慎聽，

毋通安心，做無影；

世間禍福無確定，

信靠救主著拍拼。

(死囝的時：Gô͘ O-bí)。
