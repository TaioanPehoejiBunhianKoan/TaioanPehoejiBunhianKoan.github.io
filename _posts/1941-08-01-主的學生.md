---
title: "主的學生"
categories:
  - 散文
tags:
  - 陳石獅 Tân Chio̍h-sai
toc: true
toc_sticky: true
---

# Chú ê ha̍k-seng

## 文獻資訊

| 項目 | 資料 |
|---|---|
| 作者 | 陳石獅 Tân Chio̍h-sai |
| 卷期 | 台灣教會公報/北部教會 |
| 卷期 | 第677期 |
| 日期 | 1941/8 |
| 頁數 | 22 |

## 白話字（原文數位化）

Chú ê ha̍k-seng

Tân Chio̍h-sai

1941年8月677期    22

Lán tio̍h cháiⁿ-iūⁿ choè, chiah oē thang chiâⁿ choè Chú ê ha̍k-seng; iā oē hō͘ lâng chai lán sī Chú Iâ-so͘ ê ha̍k-seng. Ū thiaⁿ-kìⁿ choè Chú ê ha̍k-seng phah-sǹg chin uî-lân, káⁿ tio̍h chin ū ha̍k-būn á-sī tio̍h gián-kiù chhim-chhim ê Sîn-ha̍k, chiah oē chiâⁿ-choè Chú ê ha̍k-seng. Chhin-chhiūⁿ m̄ bián siūⁿ kàu hiah-nih oh. In-uī Chú ū kà lán chi̍t-tiâu chin khoài ê lō͘ hō͘ lán kiâⁿ, I ū kóng, "Goá ēng sin ê kài-bēng hō͘ lín, chiū-sī lín tio̍h saⁿ-thiàⁿ. Lín nā saⁿ-thiàⁿ , chèng-lâng beh án-ni chai lín sī sī goá ê ha̍k-seng". Chit-tiâu kài-bēng, thang kóng sī Ki-tok-kàu ê kin-pún, cheng-sîn, só͘-í lán nā sit-lo̍h chit-tiâu kài-bēng, chiū-sī sit-lo̍h choè Chú ê ha̍k-seng ê chu-keh. Chhin-chhiūⁿ Pó-lô Sian-siⁿ ū kóng, "Sìn , ǹg-bāng, jîn-ài , chí saⁿ-hāng , kî-tiong tē-it toā ê sī jîn-ài." án-ni hō͘ lán thang chai, jîn-ài chiū-sī thang chhiok-chìn sìn-gióng kap ǹg-bāng , iā oē hō͘ lán thang tit-tio̍h choè Chú ê ha̍k-seng ê chu-keh.

Taⁿ lán kin-ná-ji̍t m̄-chai sit-lo̍h chit ê chu-keh á-bô? Lán m̄-chai ū thiàⁿ chîⁿ, miâ-siaⁿ, tē-uī, khah koè-thâu thiaⁿ lâng kap thiàⁿ Chú á-bô? Ū chi̍t lâng thang choè lán toā ê kéng-kài, chiū-sī Iû-tāi uī-tio̍h 30 kho͘, chiong ka-kī ê Sian-siⁿ lâi boē hō͘ tuì-te̍k ê chhiú. Mô͘-kuí ū ēng 30 kho͘, lâi boé I lī-khui choè ha̍k-seng ê chu-keh. oàn-tò͘ moá-moá bô thiàⁿ-thàng ê Hi-lu̍t ông, kiaⁿ-liáu sit-lo̍h tē-uī, chiong Pek-lī-hêng só͘ ū nn̄g hè í-hā ê ta-pō͘ gín-ná it-chīn thâi-sí uī-tio̍h beh kò͘-siú ka-kī ê tē-uī, lâi thâi-sí ka-kī ê bó͘-kiáⁿ kap chhin-lâng. Kin-ná-ji̍t ū choē-choē lâng, uī-tio̍h saⁿ-chiⁿ tē-uī , miâ-siaⁿ, soà sit-lo̍h saⁿ-thiàⁿ ê cheng-sîn, nā-sī án-ni boē oē chiâⁿ-choè Chú ê ha̍k-seng, lâng boē khoàⁿ lán sī Chú ê ha̍k-seng.

"Nā ū lâng kóng, goá thiàⁿ Siōng-tè iā oàn-hūn I ê hiaⁿ-tī, chiū-sī pe̍h-chha̍t; in-uī bô thiàⁿ só͘ ū khoàⁿ-kìⁿ ê hiaⁿ-tī ê, chiū boē thiàⁿ só͘ bē khoàⁿ-kìⁿ ê Siōng-tè(I Iok-hān 4:20).

Lán tāi-ke nā bô tuì sim-lāi, hián-chhut chin-si̍t ê saⁿ-thiàⁿ, chiū lâng boē oē thang khoàⁿ lán, sī Chú ê ha̍k-seng. Nā-sī bô thiàⁿ-thàng ê cheng-sîn tī-teh, chiū chhin-chhiūⁿ Pó-lô Sian-siⁿ kóng Sī "chiâⁿ choè hiáng ê tâng-khì, tân ê lâ-poa̍h ê kàu-chit-chiá kap thoân-kàu-ka nā-tiāⁿ."

Lán khoàⁿ アウガスチン フランシス , ルーテル , ダミエン, chiah ê lâng ê sî, boē kìm-tit teh-beh kóng, chiah ê si̍t-chāi sī Chú ê ha̍k-seng.

Lán khoàⁿ chiah ê lâng, chiū oē thang chai Chú Iâ-so͘ ê thiàⁿ goā koân, goā chhim, goā khoah. án-ni hō͘ lán thang chai, lán nā-sī ū saⁿ-thiàⁿ, chiū-sī Chú ê ha̍k-seng.

Lán ê sian-siⁿ iā ū koh kà lán chit-hāng, chiū-sī kiò lán tio̍h "Chīn-sim, chīn-sèng, thiàⁿ Chú lí ê Siōng-tè , iā tio̍h thiàⁿ chhù-piⁿ chhin-chhiūⁿ ka-kī."

## 漢羅（Ùi原文改寫）

主的學生

陳石獅

1941年8月677期    22

咱著怎樣做，才會通成做主的學生；也會予人知咱是主耶穌的學生。有聽見做主的學生拍算真為難，敢著真有學問抑是著研究深深的神學，才會成做主的學生。親像毋免想到hiah-nih oh。因為主有教咱一條真快的路予咱行，伊有講，「我用新的誡命予恁，就是恁著相疼。恁若相疼，眾人欲按呢知恁是是我的學生」。這條誡命，通講是基督教的根本，精神，所以咱若失落這條誡命，就是失落做主的學生的資格。親像保羅先生有講，「信，向望，仁愛，chí三項，其中第一大的是仁愛。」按呢予咱通知，仁愛就是通促進信仰佮向望，也會予咱通得著做主的學生的資格。

Taⁿ咱今仔日毋知失落這个資格抑無？咱毋知有疼錢，名聲，地位，較過頭聽人佮疼主抑無？有一人通做咱大的境界，就是猶大為著30箍，將家己的先生來賣予對敵的手。魔鬼有用30箍，來買伊離開做學生的資格。怨妒滿滿無疼痛的希律王，驚了失落地位，將伯利恆所有二歲以下的 ta-pō͘囡仔一盡刣死為著欲固守家己的地位，來刣死家己的某囝佮親人。今仔日有濟濟人，為著相爭地位，名聲，紲失落相疼的精神，若是按呢袂會成做主的學生，人袂看咱是主的學生。

「若有人講，我疼上帝也怨恨伊的兄弟，就是白賊；因為無疼所有看見的兄弟的，就袂疼所袂看見的上帝(I約翰4：20)。

咱大家若無對心內，顯出真實的相疼，就人袂會通看咱，是主的學生。若是無疼痛的精神佇teh，就親像保羅先生講是「成做響的銅器，tân的鐃鈸的教職者佮傳教家nā-tiāⁿ。」

咱看アウガスチン フランシス ，ルーテル ，ダミエン，chiah 的人的時，袂禁得teh欲講，chiah 的實在是主的學生。

咱看chiah 的人，就會通知主耶穌的疼外懸，外深，外闊。按呢予咱通知，咱若是有相疼，就是主的學生。

咱的先生也有閣教咱這項，就是叫咱著「盡心，盡性，疼主你的上帝，也著疼厝邊親像家己。」
