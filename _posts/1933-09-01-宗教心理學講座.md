---
title: "宗教心理學講座"
categories:
  - 散文
tags:
  - 林茂生 Lîm Bō͘-seng
toc: true
toc_sticky: true
---

# Chong-kàu Sim-lí-ha̍k Káng-chō

## 文獻資訊

| 項目 | 資料 |
|---|---|
| 作者 | 林茂生 Lîm Bō͘-seng |
| 卷期 | 台灣教會公報 |
| 卷期 | 第582卷 |
| 日期 | 1933/9 |
| 頁數 | 3 |

## 白話字（原文數位化）

Chong-kàu Sim-lí-ha̍k Káng-chō

1933.09(582 Koàn)p.3

(Káng-ián-chiá: Lîm Bō͘-seng)

(Pit-kì-chiá    : So͘ Thian-bêng)

(Chiap 6 goe̍h tē 20 bīn)

Goá í-keng tāi-lio̍k chiong hiān-tāi teh gián-kiù sim-lí-ha̍k só͘ ēng ê hong-hoat, toā-poàⁿ chhu tuì si̍t-giām-tek chit hong-bian khì; chū-lâi só͘ teh ēng hit khoán loē-séng ê kang-hu ê hong-hoat khah bô sî-kiâⁿ. Só͘-í sim-lí-ha̍k tiong ê chi̍t-ê te̍k-sû ê hun-kho ê chong-kàu sim-lí ê gián-kiù, iā chū-jiân khah chē sī ēng chit khoán si̍t-giām-tek ê hong-hoat. Tāi-khài sī ēng būn-tap-hoat(questiongnaire) lâi tuì bó͘ chi̍t kûn ê siáu-jî, á-sī toā-lâng hoat-chhut chióng-chióng ê chit-būn, lâi mn̄g in ê chong-kàu keng-giām, iā chiàu in ê só͘ ìn--ê ê te̍k-sû ê sū-si̍t lâi kui-la̍p kàu ū chi̍t khoán ê kiat-lūn.Phì-lūn lâi kóng , ū chi̍t-ê bó͘ ha̍k-chiá tuì bó͘ chi̍t keng ha̍k-hāu ê gín-á chhut chi̍t-ê chit-būn mn̄g kóng, chiàu lín kok lâng ê phah-sǹg, Siōng-tè á-sī sîn-bêng toà tī tó-uī ?

iā-soà pun chi̍t tiuⁿ toaⁿ hun-chò sîn-kiong, pài-tn̂g, ha̍k-hāu, ke-têng, ta̍k só͘-chāi, chéng-chéng ê keh lâi hō͘ in kì-ji̍p. Kàu-sî chiong in só͘ kau--ê lâi hun-luī, khoàⁿ kuí ê lâng ìn toà tī sîn-kiong, kuí ê lâng ìn toà tī pài-tn̂g , kuí ê lâng ìn toà tī ha̍k-hāu, ûn-ûn . án-in lâi gián-kiù, si̍t-giām khoàⁿ gín-á só͘ teh phah-sǹg sîn só͘ toà ê só͘-chāi sī tī tó-uī;tó chi̍t khoán siāng tē-it che lâng. Á-sī chhin-chhiūⁿ ū lâng iû-goân ēng chi̍t khoán ê bûn-tap-hoat lâi mn̄g lâng hoê-sim ê tōng-ki, chiàu lē ēng chit khoán ê choá siá hun-chò sit-chì, kiaⁿ-hiâⁿ, uī-tio̍h chhin-lâng pêng-iú ê sí, liáu chîⁿ , sit-loân, téng-téng ê keh piān-piān thang hō͘ lâng kì-ji̍p. Kàu-sî hiah ê lâng siu, soà hun-luī khoàⁿ tó-chi̍t khoán sī loā-chē, iā tó-chi̍t khoán sī siāng tē-it chē. án-ni lâi teh gián-kiù, khoàⁿ lâng hoê-sim sìn chong-kàu ê tōng-ki khah siông sī sio̍k tī tó-chi̍t khoán.

Chit khoán ê hong-hoat chiàu khoàⁿ sī ná chhin-chhiūⁿ chin khak-si̍t,in-uī ū sò͘-jī bêng-bêng kì-chài hō͘ lâng thang pí-kàu. M̄-kú chiàu goá só͘ siūⁿ, lūn lâng sìn chong-kàu hoê-sim ji̍p-sìn ê sim-lí sī chin hok-cha̍p, m̄-sī hiah-ni̍h khoài thang ēng chiah ê sò͘-jī chiū ē thang chèng-bêng kàu lóng bô chhun chi̍t-tiám-á ē giâu-gî ê só͘-chāi. Goá siūⁿ, chong-kàu sī tiōng kok lâng chū-kí ê chong-kàu keng-giām . Só͘-í nā beh gián-kiù , eng-kai iā tio̍h chham-chhap ‘'loē-séng ê kang-hu,'' chit ê hong-hoat lo̍h-khì ēng , chiah khah ē thang tit-tio̍h oân-choân ê kiat-lāu. Só͘-í chong-kàu sim-lí ê gián-kiù-chiá pún-sin nā bô sìn chong-kàu, bô hit-khoán put-chí pó-kuì ê chong-kàu keng-giām , bē thang tit-tio̍h oân-choân ê kiat-kó. Chin hó-chhiò, chiū-sī chiàu goá só͘ bat tī Ji̍t-pún ū kuí-nā ê siong-tong chhut-miâ ê chong-kàu sim-lí ê gián-kiù-chiá, pún sin bô sìn sím-mi̍h chong-kàu, bô hit khoán chū-kí tok-te̍k ê ‘'lêng'' ê keng-giām, kan-ta ēng chit khoán mn̄g pa̍t lâng ê khek-koan-tek si̍t-giām kap chèng-bêng, lâi hoat-piáu in só͘ gián-kiù ê kiat-kó.soà chū-kí iā sìn, iā ài hō͘ pa̍t lâng sìn kóng i só͘ ēng bô oân-choân ê hong-hoat lâi gián-kiù ê ha̍k-būn sī chin-si̍t.Che m̄-bián kóng, sī chin mâu-tún ê sū.

Koh ke kóng chi̍t kù, gián-kiù chong-kàu sim-lí ê hong-hoat, chiàu chhin-chhiūⁿ téng-bīn só͘ kóng hit nn̄g khoán, chiū-sī (1) Khek-koan-tek ê si̍t-giām hong-hoat. (2) Chú-koan-tek ê loē-séng ê kang-hu. Í-goā iáu ū chi̍t khoán put-chí pó-kuì ê hong-hoat, sī ēng kó͘-tāi chong-kàu-tek ê thian-châi ê chong-kàu chiūⁿ ê keng-giām ū kì-chài tī keng-chheh--ê , lâi chò gián-kiù ê châi-liāu. Phì-jū lâi-kóng, lán Ki-tok-tô͘ ū Sèng-keng piān-piān thang chò lán chit khoán gián-kiù Sèng-keng, tuì hit tiong-kan piān-piān thang chhoē-chhut Iâ-so͘ Ki-tok pún-sin ê chong-kàu keng-giām, thang lâi chò chong-kàu sim-lí ê kiat-lūn. Kî-û chhin-chhiūⁿ Pó-lô,Pí-tek, Iok-hān, í-ki̍p kó͘-chá ê chèng sian-ti, in ê giân-hēng lóng ū thang chò chit khoán gián-kiù ê chhâi-liāu. Tio̍h ū ke chit ê tē-saⁿ khoán ê kang-hu chiah thang kóng gián-kiù chong-kàu sim-lí ê hong-hoat sī ū oân-choân.(Thāi-sio̍k).

## 漢羅（Ùi原文改寫）

宗教心理學講座

1933.09(582卷)p.3

(講演者：林茂生)

(筆記者：蘇天明)

(接 6月第20面)

我已經大略將現代teh研究心理學所用的方法，大半chhu對實驗的這方面去；自來所teh用彼款內省的工夫的方法較無時行。所以心理學中的一个特殊的 分科宗教心理的研究，也自然較濟是用這款實驗的的方法。大概是用問答法(questiongnaire)來對某一群的小兒，抑是大人發出種種的質問，來問in的宗教經驗，也照in 的所應--的 的特殊的事實來歸納到有一款的結論。譬論來講，有一個某學者對某一間學校的囡仔出一个質問問講，照恁個人的拍算，上帝抑是神明蹛佇佗位？

也紲分一張單分做神宮、拜堂、學校、家庭，逐所在，種種的 keh來予in記入。到時將in所交--的來分類，看幾个人應蹛佇神宮，幾个人應蹛佇拜堂，幾個人應 蹛佇學校，云云 。按in來研究，實驗看囡仔所teh拍算神所蹛的所在是佇佗位；佗一款siāng第一濟人。抑是親像有人猶原用一款的 問答法來問人回心的動機，照例用這款的紙寫分做失志、驚惶，為著親人朋友的死，了錢、失戀，等等的 keh便便通予人記入。到時遐的人收，紲分類看佗一款是偌濟，也佗一款是siāng第一濟。按呢來teh研究，看人回心信宗教的動機較常是屬佇佗一款。

這款的方法照看是若親像真確實，因為有數字明明記載予人通比較。毋過照我所想，論人信宗教回心入信的心理是真複雜，毋是遐爾快通用遮的數字就會通證明到攏無賰一點仔會僥疑的所在。我想，宗教是中國人自己的宗教經驗。所以若欲研究，應該也著參插「內省的工夫，」這个方法落去用，才較會通得著完全的結論。所以宗教心理的研究者本身若無信宗教，無彼款不止寶貴的宗教經驗，袂通得著完全的結果。真好笑，就是照我所捌佇日本有幾仔的相當出名的宗教心理的研究者，本身無信啥物宗教，無彼款自己獨特的「靈」的經驗，干焦用這款問別人的客觀德實驗佮證明，來發表in所研究的結果。紲自己也信，也愛予別人信講伊所用無完全的方法來研究的學問是真實。這毋免講，是真矛盾的事。

閣加講一句，研究宗教心理的方法，照親像頂面所講彼兩款，就是(1) 客觀tek的實驗方法。(2)主觀tek的內省的工夫。以外猶有一款不止寶貴的方法，是用古代宗教的天才的宗教上的經驗有記載佇經冊--的，來做研究的材料。譬喻來講，咱基督徒有聖經便便通做咱這款研究聖經，對彼中間便便通揣出耶穌基督本身的宗教經驗，通來做宗教心理的結論。其餘親像保羅、彼得、約翰，以及古早的眾先知，in 的言行攏有通做這款研究的材料。著有加這个第三款的工夫才通講研究宗教心理的方法是有完全。(待續)。
