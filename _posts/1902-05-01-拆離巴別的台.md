---
title: "拆離巴別的台"
categories:
  - 散文
tags:
  - 無lo̍h名
toc: true
toc_sticky: true
---

# thiah-li̍h Pa-piat ê Tâi

## 文獻資訊

| 項目 | 資料 |
|---|---|
| 作者 | 無lo̍h名 |
| 卷期 | 台南府城教會報 |
| 卷期 | 第206張 |
| 日期 | 1902/5 |
| 頁數 | 33 |

## 白話字（原文數位化）

Thiah-li̍h Pa-piat[sic.] ê Tâi

1902.05   206 Koàn  p.33

Sèng-keng ū kóng kó͘-chá ê sî thiⁿ-ē peh-sìⁿ kóng-oē lóng saⁿ-tâng, chóng-sī in siⁿ-khí kiau-ngō͘ ê sim kè-bô͘ beh khí-chō chīn-koân ê tâi, tit-tio̍h toā miâ-siaⁿ; án-ni chiū poē-ge̍k Siōng-tè lâi jiá-tio̍h phah-loān khiuⁿ-kháu ê chai-ē, tì-kàu tāi-ke lóng sì-soàⁿ.

Kiù-chú Iâ-so͘ boē chiūⁿ-thiⁿ ê sî hoan-hù ha̍k-seng tio̍h thoân hok-im tī thong thiⁿ-kha-ē. iā tī Jû-oa̍t-cheh kî Sèng-sîn kám-tōng ha̍k-seng, hō͘ in ē kóng ta̍k-kok ê khiuⁿ-kháu; án-ni-siⁿ kiám m̄-sī thiah Pa-piat ê tâi, hō͘ thiⁿ-ē ê lâng ē-tit thang thiaⁿ Siōng-tè ê toā thiàⁿ-thàng, toā koân-lêng？

Taⁿ kin-á-ji̍t tī Sèng-hoē ê tiong-kan iáu ū hit-hō châi-tiāu á-bô？ Káⁿ ū. Khoàⁿ Siōng-tè ê tō-lí àn-cháiⁿ-iūⁿ heng-ōng kàu bān-kok, kiám m̄-sī tuì Sèng-sîn pang-chān lâng ha̍k-si̍p bān-kok ê khiuⁿ-kháu lâi thoân？

Kīn-lâi Tāi-Eng-kok ê Sèng-keng-hoē ū chhut chi̍t-pún chheh kóng in-ê lâi-le̍k, só͘-í ū ìn kuí-nā hāng tī ē-té.

Tī 1802, chiū-sī chha-put-to 100 nî chêng, tī Lûn-tun-siâⁿ ū la̍k uī kèng-khiân ê lâng, sio̍k tī kuí-nā hō ê kàu-hoē, saⁿ chū-chi̍p beh gī-lūn, ū sím-mi̍h lō͘ thang pun Siōng-tè ê Sèng-keng hō͘ thiⁿ-ē ê peh-sìⁿ ē hián-bêng i ê tō-lí. Hia ê lâng put-chí jia̍t-sim; ū-ê sī hó-gia̍h lâng, kam-goān ēng in só͘-ū-ê ê ke-gia̍p lâi tê gîn, thang chiâⁿ hit ê sū.

Hit-tia̍p ê sî, Sèng-keng kan-ta ū hoan-e̍k tī kuí-nā kok ê khiuⁿ-kháu nā-tiāⁿ; só͘-í tāi-seng chē-chē nî, lâng tio̍h o̍h kuí-nā kok ê oē, lâi ēng ta̍k kok ê jī hoan-e̍k Sèng-keng.

Tī chē-chē só͘-chāi chū-jiân tāi-seng tú-tio̍h chó͘-tòng, kiáu-jiáu. Phì-lūn tī 1807 Má-lé-sūn Sian-siⁿ lâi Tiong-kok, tiàm tī Kńg-tang séng-siâⁿ; hit-sî koaⁿ-hú kìm-chí tha̍k-chheh-lâng lóng m̄-thang pang-chān goā-kok-lâng o̍h Tiong-kok ê oē, nā pang-chān beh chām-thâu. Só͘-í Sian-siⁿ chīn tio̍h-boâ lâi tha̍k, āu-lâi ē àm-chīⁿ chhiáⁿ chi̍t-lâng lâi chān i.

Tuì án-ni thang khoàⁿ hoan-e̍k Sèng-keng tī chē-chē kok ê khiuⁿ-kháu m̄-sī kín-khoài, sī bān-bān ê tāi-chì. Sui-jiân án-ni iáu-kú thang kóng, kàu kin-á-ji̍t, Sèng-keng í-keng ū ìn tī 360 só͘-chāi ê khiuⁿ-kháu. Che chin-chiàⁿ sī Siōng-tè toā siúⁿ-sù i ê in-tián.

Lūn lâng tī ta̍k-kok teh tha̍k Sèng-keng, iā thang kóng muí-nî ū ke-thiⁿ chē-chē. Phì-lūn tī A-hui-lī-ka ê tang-pêng ū chi̍t kok miâ kiò Iú-kan-ta (Uganda), chêng cha̍p-kuí nî hit só͘-chāi ê lâng lóng m̄-bat jī. Thoân-tō ê sian-siⁿ khì hia thoân hok-im, iā ēng Lô-má-jī hoan-e̍k Sin-iok, hō͘ Sèng-keng-hoē lâi ìn. Sin-iok ìn-liáu chē-chē lâng ài o̍h jī-bó ia̍h bé chi̍t-pún Sèng-chheh lâi tha̍k, sǹg ta̍k nî in teh bé chha-put-to 7000 pún Sin-iok; tuì án-ni hit kok-lāi ê peh-sìⁿ chin-chiàⁿ ū tit-tio̍h Siōng-tè ê in, iā tō-lí ū toā-toā heng-ōng.

Khoàⁿ chiah ê tāi-chì lán chīn chāi thang o-ló Thiⁿ-pē, in-uī sui-jiân kó͘-chá ê lâng uî-ke̍h i ê bēng-lēng lâi siū phah-loān ê khiuⁿ-kháu, taⁿ i ū khui lō͘ hō͘ tō-lí liû-thoân piàn thiⁿ-ê. Ha̍p chò-hoé lâi kóng, ná chún chāi-chá boē phah-loān khiuⁿ-kháu ê sî chi̍t-iūⁿ.

Lán iā tio̍h kiû Siōng-tè kín-kín chiâⁿ i ê chí-ì lâi èng-giām Si-phian 19 phiⁿ 4 chat, "Bô kóng-oē ê oē, moá kàu ú-tiū; bô chhut-siaⁿ si̍t-chāi ū chhut-siaⁿ." iā goān tuì ji̍t-chhut kàu ji̍t-lo̍h ê só͘-chāi chèng-lâng oē-tit-thang kóng, "Lán ta̍k-lâng oē thiaⁿ lán só͘ chhut-sì ê khiuⁿ-kháu lâi kóng Siōng-tè ê toā koân-lêng".

## 漢羅（Ùi原文改寫）

拆裂巴別的台

1902.05   206卷  p.33

聖經有講古早的時天下百姓講話攏相同，總是in生起驕傲的心計謀欲起造盡懸的台，得著大名聲；按呢就悖逆上帝來惹著拍亂腔口的災禍，致到大家攏四散。

救主耶穌未上天的時吩咐學生著傳福音佇通天跤下。也佇逾越節期聖神感動學生，予in會講逐國的腔口；按呢生敢毋是拆巴別的台，予天下的人會得通聽上帝的大疼痛，大權能？

今今仔日佇聖會的中間猶有彼號才調抑無？敢有。看上帝的道理按怎樣興旺到萬國，敢毋是對聖神幫贊人學習萬國的腔口來傳？

近來大英國的聖經會有出一本冊講in的來歷，所以有應幾若項佇下底。

佇1802，就是差不多100年前，佇倫敦城有六位敬虔的人，屬佇幾若號的教會，相聚集欲議論，有甚物路通分上帝的聖經予天下的百姓會顯明伊的道理。遐的人不止熱心；有的是好額人，甘願用in所有的的家業來題銀，通成彼的事。

彼霎的時，聖經干焦有翻譯佇幾若國的腔口nā-tiāⁿ；所以代先濟濟年，人著學幾若國的話，來用逐國的字翻譯聖經。

佇濟濟所在自然代先拄著阻擋，攪擾。譬論佇1807馬禮遜先生來中國，踮佇廣東省城；彼時官府禁止讀冊人攏毋通幫贊外國人學中國的話，若幫贊欲斬頭。所以先生盡著磨來讀，後來會暗靜請一人來贊伊。

對按呢通看翻譯聖經佇濟濟國的腔口毋是緊快，是慢慢的代誌。雖然按呢猶過通講，到今仔日，聖經已經有應佇360所在的腔口。這真正是上帝大賞賜伊的恩典。

論人佇逐國咧讀聖經，也通講每年有加添濟濟。譬論佇亞非利加的東爿有一國名叫Iú-kan-ta (Uganda)，前十幾年彼所在的人攏毋捌字。傳道的先生去遐傳福音，也用羅馬字翻譯新約，予聖經會來印。新約印了濟濟人愛學字母亦買一本聖冊來讀，算逐年in咧買差不多7000本新約；對按呢彼國內的百姓真正有得著上帝的恩，也道理有大大興旺。

看遮的代誌咱盡在通呵咾天爸，因為雖然古早的人違逆伊的命令來受拍亂的腔口，今伊有開路予道理流傳遍天的。合做伙來講，若準在早未拍亂腔口的時一樣。

咱也著求上帝緊緊成伊的旨意來應驗詩篇19篇4節，「無講話的話，滿到宇宙；無出聲實在有出聲。」也願對日出到日落的所在眾人會得通講，「咱逐人會聽咱所出世的腔口來講上帝的大權能」。
