---
title: "教訓m̄-thang分類"
categories:
  - 無分類
tags:
  - 無lo̍h名
toc: true
toc_sticky: true
---

# Kàu-hùn m̄-thang hun luī

## 文獻資訊

| 項目 | 資料 |
|---|---|
| 作者 | 無lo̍h名 |
| 卷期 | 臺灣府城教會報 |
| 卷期 | 第77卷 |
| 日期 | 1891/9 |
| 頁數 | 59 |

## 白話字（原文數位化）

Kàu-hùn m̄-thang hun luī

1891.09 TĒ CHHIT-CHA̍P-LA̍K TIUN p.59

ìn-tō͘-kok pún-tē ê peh-sìⁿ chiông-chêng ū hun-pia̍t kuì-chiān tāng-khin ê luī, in-uī hia ê tha̍k-chheh-lâng khah chió, só͘-í nā ē tha̍k-chheh-tit, chiū ka-tī phah-sǹg in pí pa̍t lâng khah kuì-khì. Khoàⁿ hiah-ê bô tha̍k-chheh ê lâng it-khài biáu-sī in; kiâⁿ án-ni koàn-sì chiâⁿ hong-sio̍k, kàu-taⁿ í-keng kú lah.

Kīn-lâi Au-lô-pa kap Bí-chiu kok kàu- hoē thoân-tō ê Bo̍k-su tī ìn-tō͘ siat lâm- lú ê o̍h-tn̂g, choan-choan siu hiah-ê bô tha̍k-chheh--ê lâi ji̍p o̍h siū kà-sī, tuì sió-o̍h khí, chiām-chiām ko-seng kàu ji̍p toā Chu-īⁿ chí. Só͘ sêng-chiū ê jîn- châi ke̍k chē, tì-kàu chāi-chá hō͘ lâng khoàⁿ-khin--ê, hit-tia̍p tian-tò hō͘ lâng kèng-tiōng koh khah iâⁿ-koè pún-tē ê tha̍k-chheh-lâng. Si̍t-chêng ìn-tō͘ ê sin-pò lūn chit chân sū ū kóng, "ìn-tō͘ pún- tē ê tha̍k-chheh-lâng hiàng-sî khoàⁿ-khin kàu-hoē, hiān-chāi kàu-hoē-lāi ū sêng-chiū jîn-châi; bô-lūn ta-po͘ cha-bó͘ lóng ē tha̍k-chheh, chhin-chhiūⁿ hiaⁿ-tī chí-moē chi̍t-poaⁿ-iūⁿ, lóng bô khin-tāng ê hun-pia̍t, chiong-lâi thang chò kok-ka peng-hêng chiân-kok thong-siong ê toā lō͘-ēng; Eng-kok ê tiâu-têng hoaⁿ-hí kéng chit-hō lâng khì ēng, kàu āu-lâi chiū soà thang kám-hoà pún-tē ê tha̍k- chheh-lâng. Chāi-chá chheng-ho͘ chò tha̍k-chheh-lâng ê chú-tē, éng-éng pí pa̍t-lâng khah chhong-bêng. Hiān-sî keng-koè kàu-hoē án-ni lâi chai-poê, bô hun-pia̍t luī, kiaⁿ-liáu hiah-ê tha̍k-chheh-lâng ê chú-tē kàu boé káⁿ bô tek-khak ē pí pa̍t-lâng khah-iâⁿ lah". Kong-pò kóng-khí án-ni, khó-kiàn in tha̍k-chheh í-keng chhim-chhim chun-kèng kàu-hoē lah.

## 漢羅（Ùi原文改寫）

教訓m̄-thang分類

1891.09 第七十六張 p.59

印度國本底ê百姓從前有分別貴賤重輕ê類，因為hia-ê讀冊人較少，所以若會讀冊tit，就家己扑算in比別人較貴氣。看hiah-ê無讀冊ê人一概藐視in；行án-ni慣勢成風俗，到今已經久lah。

近來歐羅巴kap美洲各教會傳道ê牧師tī印度設男女ê學堂，專專收hiah-ê無讀冊--ê來入學受教示，對小學起，漸漸高升到入大書院止。所成就ê人才極濟，致到在早hō͘人看輕--ê，hit-tia̍p顛倒hō͘人敬重koh較贏過本地ê讀冊人。實情印度ê新報論這層事有講，「印度本地ê讀冊人向時看輕教會，現在教會內有成就人才，無論查甫查某攏會讀冊，親像兄弟姊妹一般樣，攏無輕重ê分別，將來thang做國家peng-hêng chiân-kok通商ê大路用；英國ê朝廷歡喜揀這號人去用，到後來就續thang感化本地ê讀冊人，在早稱呼做讀冊人ê子弟，往往比別人較聰明。現時經過教會án-ni來栽培，無分別類，驚了hiah-ê讀冊人ê子弟到尾káⁿ無的確會比別人較贏lah。」公報講起án-ni，可見in讀冊已經深深尊敬教會lah。
