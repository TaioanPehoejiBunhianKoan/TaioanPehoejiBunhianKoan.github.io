---
title: "體恤禽獸"
categories:
  - 無分類
tags:
  - 無lo̍h名
toc: true
toc_sticky: true
---

# Thé-sut khîm-siù

## 文獻資訊

| 項目 | 資料 |
|---|---|
| 作者 | 無lo̍h名 |
| 卷期 | 台南府城教會報 |
| 卷期 | 第105卷 |
| 日期 | 1894/1 |
| 頁數 | 143 |

## 白話字（原文數位化）

Thé-sut khîm-siù

1894.01 105 koàn p.143

Phì-jū ū bó͘-lâng chò chi̍t-hāng-mi̍h, i si̍t-chāi m̄-ài pa̍t-lâng pāi-hoāi hit-ê mi̍h. Siōng-tè ū chhòng-chō khîm-siù, só͘-í i iā m̄-ài lâng lām-sám khoán-thāi in.

Khîm-siù sī chin sim-sek ia̍h ū toā lō͘- ēng. Lâng nā khoeh-khiàm in, chiū bē-bián-tit toā kan-khó͘ .

Lâng sī khah-gâu khîm-siù, ia̍h ū-sî i- ê la̍t sī khah-toā in-ê, só͘-í i khoài-khoài ē ap-chè iâⁿ-koè in . Hoān-nā ióng-kiāⁿ-- ê kó͘-chhiáⁿ khok-hêng loán-jio̍k--ê, chiū i tio̍h siū kiàn-siàu .

Ū-sî lâng bô chiàu hoat-tō͘ khoán-thāi khîm-siù, sī in-uī i bô siūⁿ-tio̍h á-sī bē- kì-tit i só͘ chò ê tāi-chì sī m̄-ha̍p-gî .

In-uī Siōng-tè ê chin-lí tī Sai-kok ū èng-giām kun-sîn, ū siat-li̍p bēng-lēng kìm-lâng pháiⁿ-khoán-thāi khîm-siù, ia̍h ū jîn-ài ê lâng chò-hoē siông-siông kín- sīn, khoàⁿ ū sím-mi̍h lâng hoān-tio̍h kok-hoat, chiū ū liâm-piⁿ kò hō͘ koaⁿ-hú chai. Sím-mn̄g liáu nā tēng-choē chiū hêng-hoa̍t sī tāng .

Hiān-sî tī Tāi-Eng-kok ū chi̍t-ê lāu cháiⁿ-siàng. Káⁿ-sī tī thong sè-kan bô koh chi̍t-lâng ê gâu sī khah-toā tī i-ê . Chit-ê tāi-sîn ū chin-toā thé-sut ê sim . Tng i siàu-liân tī o̍h--ni̍h chò ha̍k-seng ê sî, ū bat chi̍t-koè khoàⁿ-kìⁿ pa̍t-ê ha̍k- seng teh chho͘-chhân chhòng-tī chi̍t- chiah-ti , chiū hó-táⁿ kā in kóng nā bô soah, i beh phah in . án-ni-seⁿ , nā sè- hàn ū chû-sim , kàu toā-hàn ia̍h ū .

Khó-sioh! Tī Tiong-kok lâm-lú ló-iù chē-chē lóng bat chò chân-jím pháiⁿ- khoán-thāi khîm-siù. Ū lâng pa̍k ti ê sì-ki-kha chò-hoé,chiū tiàu tī pùn-taⁿ lâi kng á-sī taⁿ , ū-ê chiong chi̍t-ki-mn̂g chhng-koè tī ke-phīⁿ beh hō͘ i cheng-sîn, ū-ê ēng chho͘-thuî-á kòng gû, ū-ê chiong kún-chuí lâm káu ,ia̍h ū-ê ( khah-siông sī gín-ná ) thiah chiáu-á ê siū hāi i-ê kiáⁿ , liàm hô͘-sîn ê si̍t khí-lâi , kap tiàu sih-sut ê gê-chhiu , hit-hō. Lēng-goā lâng só͘ thàn chân-jím ê hoat-tō͘ sī sǹg bē-liáu .

Sio̍k kàu-hoē ê lâng , he̍k-sī toā-hàn he̍k-sī sè-hàn, siông-siông tio̍h o̍h thàn hó-khoán-thāi khîm-siù ê bô͘-iūⁿ. Ki- tok-tô͘ eng-kai tio̍h hián-chhut toā ê kng chhiō-tio̍h sè-sio̍k lâng . Lūn-kàu téng- bīn só͘ gī-lūn ê tāi-chì, in tio̍h chiong ka-tī ê hó só͘ kiâⁿ chí-sī pa̍t-lâng lâi kui êng-kng tī Siōng-tè . Káⁿ-sī chit-chat- sū kok-uī kàu-hoē ê hiaⁿ-tī chí-moāi tio̍h chhoē ki-hoē lâi gī-lūn , ia̍h kiám-chhái ē siūⁿ chhut ū thang siat sím-mi̍h kui-kí, kiám-chió pêng-sò͘ chân-jím khoán-thāi khîm-siù ê khoán-sit. Khîm-siù bē-hiáu kóng-oē, iáu-kú ē-hiáu hun-pia̍t pêng-iú tuì-te̍k. Goān lán tāi-ke li̍p-ì chiông-kim í-āu beh pàng-sak ta̍k-hāng chân-jím ê hoat-tō͘ . Nā chò án-ni , koat- toàn bô beh sit-lo̍h pò-siúⁿ.

## 漢羅（Ùi原文改寫）

體恤禽獸

1894.01 105卷 p.143

譬喻有某人做一項物，伊實在 m̄-ài 別人敗壞hit個物。上帝有創造禽獸，所以伊也m̄-ài人濫糝款待 in。

禽獸是真心適亦有大路用。人若缺欠in，就bē免得大艱苦。

人是較gâu 禽獸，亦有時伊ê 力是較大in-ê，所以伊快快會壓制贏過 in。凡若勇健--ê kó͘-chhiáⁿ酷橫軟弱--ê，就伊著受見笑。

有時人無照法度款待禽獸，是因為伊無想著抑是bē 記得伊所做 ê 事誌是m̄合宜。

因為上帝ê 真理tī 西國有應驗，君臣有設立命令禁人歹款待禽獸，亦有仁愛ê 人chò-hoē常常謹慎，看有甚物人犯著國法，就有liâm-piⁿ 告hō͘ 官府知。審問了若定罪就刑罰是重。

現時 tī 大英國有一個老宰相。敢是tī 通世間無koh 一人 ê gâu是較大 tī 伊 ê。這個大臣有真大體恤 ê 心。當伊少年 tī 學--ni̍h 做學生ê時，有bat 1-koè看見別個學生 teh 粗殘創治一隻豬，就好膽 kā in 講若無煞，伊beh 扑 in。án-ni-seⁿ，若細漢有慈心，到大漢亦有。

可惜！Tī 中國男女老幼濟濟攏 bat 做殘忍歹款待禽獸。有人縛豬ê四枝腳做夥，就吊 tī 畚擔來扛抑是擔，有ê 將一枝毛穿過 tī 雞鼻 beh hō͘伊精神，有ê用粗槌仔摃牛，有ê 將滾水淋狗，亦有ê(較常是囡仔 ） 拆鳥仔ê siū 害伊ê 子，捻胡蠅 ê si̍t起來，佮吊蟋蟀ê 倪鬚，hit號。另外人所趁殘忍 ê 法度是算bē 了。

屬教會 ê 人，或是大漢或是細漢，常常著學趁好款待禽獸 ê 模樣。基督徒應該著顯出大ê 光chhiō 著世俗人。論到頂面所議論 ê 事誌，in 著將家己 ê 好所行指示別人來歸榮光 tī 上帝。敢是這節事各位教會 ê 兄弟姊妹著chhoē機會來議論，亦kiám-chhái會想出有thang設甚物規矩，減少平素殘忍款待禽獸 ê 款式。禽獸bē 曉講話，iáu-kú會曉分別朋友對敵。願咱逐家立意從今以後 beh 放sak 逐項殘忍 ê 法度。若做 án-ni，決斷無beh 失落報賞。

(台灣府城教會報 第105卷，1894年1月)
