---
title: "世界消息"
categories:
  - 散文
tags:
  - 明有德 Bêng Iú-tek
toc: true
toc_sticky: true
---

# SÈ-KÀI SIAU-SIT

## 文獻資訊

| 項目 | 資料 |
|---|---|
| 作者 | 明有德 Bêng Iú-tek |
| 卷期 | 台灣教會公報 |
| 卷期 | 第784卷 |
| 日期 | 1954/4 |
| 頁數 | 7 |

## 白話字（原文數位化）

SÈ-KÀI SIAU-SIT

(Bo̍k-su: Bêng Iú-tek).

1954. 04, no. 784, pp. 7-9

Ji̍t-pún.

Chiàu Ji̍t-pún 1953 nî ê pò-kò, Ki-tok-kàu tī siā-hoē ê le̍k-liōng ū pí chiàn-cheng chêng khah ū, chóng-sī kàu-hoē ê hoē-iú bô ke-thiⁿ joā-choē lâng. Chiàn-cheng āu ū ke-thiⁿ chin choē khoán Sin-kàu kàu-pài(sic.) ê soan-kàu-su, chóng-sī í-chêng toā kàu-phài só͘ phài lâi Ji̍t-pún choè soan-kàu-su ê ū khah chió.Chiàu pò-kò, tī Ji̍t-pún ū 17 bān goā ê Thian-chú-kàu ê hoē-iú; Sin-kàu ū khah-choē, ū 23 bān goā. Thian-chú-kàu ê soan-kàu-su ū 1695 ê; Sin-kàu ê soan-kàu-su ū khah chió, ū 984 ê.

Eng-kok.

Tī Lûn-tun ê kàu-hoē choē-choē toā ê kàu-phài, kūn-lâi ū kám-kak sù-bēng tio̍h te̍k-pia̍t koan-sim tī phoà-pīⁿ lâng ê tiong-kan. in ū siông-siông khui kî-tó-hoē, uī-tio̍h phoà-pīⁿ ê lâng kî-tó, iā siông-siông khì thàm in.

Kū-nî chhiu-thiⁿ ê sî, Eng-kok Sèng-kong-hoē ū pī-pān chi̍t pún soè-pún chheh, lâi ìn-tap Lô-má Thian-chú-kàu phoe-phêng Sin-kàu ê sū. Hit pún chheh chi̍t-pō͘-hūn ê lāi-iông sī koan-hē Thian-chú-kàu kin-nî "Má-lī-a nî," in án-ni pài Má-lī-a si̍t-chāi sī īⁿ-kàu.Tī 12 ge̍h, Bí-kok chi̍t ê cha̍p-chì iā ū kóng-khí chit ê īⁿ-kàu ê sū, kóng, Siat-sú Ki-tok-tô͘ nā koan-sim tī chit khoán ê hong-chiam ê sî, in ê sìn-gióng oē pìⁿ-choè kám-chêng-tek, lóng boē chiàu Sèng-keng ê kà-sī kap Chú Iâ-so͘ ê khoán-sit lâi kiâⁿ.

Ka-ná-tāi.

Tī Montreal toā to͘-chhī, chi̍t ge̍h ji̍t chêng Van Dusen Phok-sū (New-york Union Sîn-ha̍k-īⁿ ê īⁿ-tiúⁿ kū-nî lâi thàm Tâi-oân kàu-hoē ê lâng) ū ēng Phó͘-sè Kàu-liân choè toê káng-ián. Tiong-kan i ū kóng, tī sè-kài chha-put-to ū 7 ek ê Ki-tok-tô͘; tiong-kan chiām-chiām teh ha̍p-chok tī kàu-liân ūn-tōng ê, iok ū chi̍t poàⁿ. I kóng, sui-jiân sī chhin-chhiūⁿ ū khuì-la̍t ê khó-lêng-sèng, sū-si̍t tio̍h khàim-ēng Chú Iâ-so͘ ha̍p-it ê cheng-sîn chiah oē tam-tng kàu-hoē ê sù-bēng tī chit khoán chōng-hóng ê sè-kài.

Tang Tek-kok.

Tek-kok Pek-lîm chhī chin chhut-miâ ê Bo̍k-su Niemoller Phok-sū ū khì Tang Tek thàm kàu-hoē, ū siū chin-choē uī ê kàu-hoē ê toā hoan-gêng. Sui-jiân Tang Tek ê chèng-hú ài beh chó͘-tòng i, chóng-sī kàu-hoē ê hiaⁿ-ché chin ióng-kám jia̍t-chhiat chhut-khì thiaⁿ i ê káng-ián kap soat-kàu. I tńg-lâi pò-kò kóng, Tuì kū-nî 6 goe̍h ê sū-kiāⁿ liáu-āu, chèng-hú khah m̄-káⁿ tuì kàu-hoē ap-pek.

Chiat-khek-su-la̍h-hu.

Chit ê kok sī Ngô͘-lô kiōng-sán teh koán ê,só͘-í kàu-hoē bô chhin-chhiūⁿ í-chêng oē thang chū-iû. Chóng-sī chiàu kū-nî nî-bé ê pò-kò, ū chìn-pō͘ ê só͘-chāi. Kū-nî tiong ū 770 lâng lī-khui kàu-hoē, chóng-sī iā ū 1169 ê chin ióng-kám, siū soé-lé ji̍p kàu-hoē.

ìn-tō͘.

ìn-tō͘ lâm-pêng kap pak-pêng sin-kàu ê toā kàu-phài ū liân-ha̍p. Hiān-sî choē-choē khoán í-goā ê kàu-phài teh phài soan-kàu-su khì hia choè kang, chóng-sī liân-ha̍p kàu-hoē khoàⁿ in tiong-kan só͘ choè ê kang-chok khah bô ha̍p-sek. Hiān-sî in khah bô hoan-gêng in só͘ chó͘-chit ê kàu-su-hoē, in khah koan-sim tī ìn-tō͘ lâng só͘-ū ê liân-ha̍p kàu-hoē.

Kū-nî nî-boé Kok-chè Ki-tok-kàu Nāi-pīⁿ tiû-pī-hoē ū chū-chi̍p tī Lucknow.Chha-put-to ū 80 ê lâng lâi chhut-se̍k; in lóng sī choan-ka ê i-seng tuì ta̍k kok lâi--ê, Chit ê kang-chok sī tuì Lûn-tun í-ki̍p Niú-iok teh koán-lí. Keng-chè ê pó͘-chō͘ sī tuì Eng Bí ta̍k kàu-hoē pêng sìn-tô͘ ê hōng-hiàn lâi teh î-chhî. Chiaⁿ-ge̍h tiong Miller Bo̍k-su kap Bo̍k-su-niû, í-ki̍p Fraser Phok-sū(Eng-kok Tiúⁿ-ló-hoē ê soan-kàu-su)tuì Hiong-káng ê Nāi-pīⁿ-īⁿ ū lâi Tâi-oân thàm Ngāu-san-oân kap Sin-chng ê Lo̍k-seng-īⁿ.

Sè-kài hū-lú kong-tó-hoē.

Kin-nî 3 goe̍h chhoe 5, sī tē 67 hoê ê sè-kài hū-lú kong-tó-ji̍t,ta̍k nî ū ke-thiⁿ choē-choē sin ê só͘-chāi, 5 nî chêng ū khui kî-tó-hoē tī 90 ê kok-ka, kin-nî ū ke-thiⁿ kàu 113 ê kok-ka. Tī lán Tâi-oân ia̍h ū choē-choē kàu-hoē khui kî-tó-hoē.Kin-nî chún-pī só͘ ēng ê プロケラム(programme)kap kî-tó-bûn téng-téng ê lâng, chiū-sī ìn-tō͘ ê jia̍t-sim Ki-tok-tô͘ Chakko Ko͘-niû.I sī phó͘-sè kàu-liân ê 5 ê chú-se̍k ê tiong-kan ê chi̍t-ê. Chkko Ko͘-niû choè chit ê kî-tó-hoē ê kang-chok í-āu,bô kuí-ji̍t tú-tio̍h tāng-pīⁿ,ū kè-sin. Goān i ê lêng-hûn kàu tī Chú bīn-chêng.

## 漢羅（Ùi原文改寫）

世界消息

(牧師：明有德)。

1954.04，no.784，pp.7-9

日本。

照日本1953年的報告，基督教佇社會的力量有比戰爭前較有，總是教會的會友無加添偌濟人。戰爭後有加添真濟款新教教派的宣教師，總是以前大教派所派來日本做宣教師的有較少。照報告，佇日本有17萬外的天主教的會友；新教有較濟，有23萬外。天主教的宣教師有1695的；新教的宣教師有較少，有984个。

英國。

佇倫敦的教會濟濟大的教派，近來有感覺使命著特別關心佇破病人的中間。in有常常開祈禱會，為著破病的人祈禱，也常常去探in。

舊年秋天的時，英國聖公會有備辦一本細本冊，來應答羅馬天主教批評新教的事。彼本冊一部分的內容是關係天主教今年「馬利亞年，」in按呢拜馬利亞實在是異教。佇12月，美國一个雜誌也有講起這个異教的事，講，設使基督徒若關心佇這款的方針的時，in的信仰會變做感情的，攏袂照聖經的教示佮主耶穌的款式來行。

加拿大。

佇Montreal大都市，一月日前Van Dusen博士(New-york Union神學院的院長舊年來探台灣教會的人)有用普世教聯做題講演。中間伊有講，佇世界差不多有7億的基督徒；中間漸漸teh合作佇教聯運動的，約有一半。伊講，雖然是親像有氣力的可能性，事實著欠用主耶穌合一的精神才會擔當教會的使命佇這款狀況的世界。

東德國。

德國柏林市真出名的牧師Niemoller博士有去東德探教會，有受真濟位的教會的大歡迎。雖然東德的政府愛欲阻擋伊，總是教會的兄姊真勇敢熱切出去聽伊的講演佮說教。伊轉來報告講，對舊年6月的事件了後，政府較毋敢對教會壓迫。

捷克斯拉夫。

這个國是俄羅共產teh管的，所以教會無親像以前會通自由。總是照舊年年尾的報告，有進步的所在。舊年中有770人離開教會，總是也有1169个真勇敢，受洗禮入教會。

印度。

印度南爿佮北爿新教的大教派有聯合。現時濟濟款以外的教派teh派宣教師去遐做工，總是聯合教會看in中間所做的工作較無合適。現時in較無歡迎in所組織的教師會，in較關心佇印度人所有的聯合教會。

舊年年尾國際基督教癩病籌備會有聚集佇Lucknow。差不多有80个人來出席；in攏是專家的醫生對逐國來--的，這个工作是對倫敦以及紐約teh管理。經濟的補助是對英美逐教會平信徒的奉獻來teh維持。正月中Miller牧師佮牧師娘，以及Fraser博士(英國長老會的宣教師)對香港的 癩病院有來台灣探樂山園佮新莊的樂生院。

世界婦女公禱會。

今年3月初5，是第67回的世界婦女公禱日，逐年有加添濟濟新的所在，5年前有開祈禱會佇90个國家，今年有加添到113个國家。佇咱台灣亦有濟濟教會開祈禱會。今年準備所用的プロケラム(programme)佮祈禱文等等的人，就是印度的熱心基督徒 Chakko姑娘。伊是普世教聯的 5个主席的中間的一个。Chakko姑娘做這个祈禱會的工作以後，無幾日拄著重病，有過身。願伊的靈魂到佇主面前。
