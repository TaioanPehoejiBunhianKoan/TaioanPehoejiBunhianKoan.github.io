---
title: "八罩"
categories:
  - 無分類
tags:
  - 無lo̍h名
toc: true
toc_sticky: true
---

# Peh-tàu

## 文獻資訊

| 項目 | 資料 |
|---|---|
| 作者 | 無lo̍h名 |
| 卷期 | 台南府城教會報 |
| 卷期 | 第306卷 |
| 日期 | 1910/9 |
| 頁數 | 73 |

## 白話字（原文數位化）

Peh-tàu

(Khó͘ Sin-teng, Ông oá tông kì--ê.)

1910.09 306 koàn p.73

Phêⁿ-ô͘ lēng-goā ū chi̍t-ê hái-sū kiò-chò Peh-tàu; sǹg-sī bô loā-toā. Tn̂g chha-put-to 5 lí lō͘, khoah chiàⁿ ū 2 lí; ū hun-chò 3 siā, kè-kiōng oá 700 hō͘.

Tī chia ê peh-sèⁿ chin sìn pu̍t, in ê pu̍t ho̍k-sāi chin chē, muí-hō͘ chì-chió iā ū cha̍p-goā sian. Thài ū hiah-chē? in-uī in lāi-bīn nā ū toā-lâng á-sī gín-ná sí, iā lāi-bīn chhàu-khiáu ū lâng phoà-pēⁿ, in chiū kóng sī hiah-ê sí-ê beh thó tiau kim-sin, in chiū chng chi̍t sian pu̍t. Chhoā-bó͘ ê hō-chò kheh-koaⁿ, gín-ná hō-chò ngó͘-châi; hū-jîn-lâng hō-chò hu-jîn, cha-bó͘ gín-ná hō-chò niû-kiáⁿ. Tī chia ê âng-î(sic) chin chē, chha-put-to oá 20 lâng. In chia ê lâng nā pēn-thiàⁿ hán-tit chhiáⁿ i-seng, chia̍h io̍h; lóng-sī mn̄g pu̍t, sio gîn-choá hē ti-iûⁿ. Chóng-sǹg in ê tâng-ki hoat-koaⁿ âng-î chiok-chiok ū pah-goā lâng, siūⁿ liáu si̍t-chāi thang khó-lîn.

Lūn-kàu tī-hia thoân-tō ê ki-hoē bô kàu loā-hó, in-uī hia ê lâng chin bô êng. Ta-po͘-lâng khah chē bô tī chhù, lóng sī kiâⁿ chûn, thó-hái, chhut-goā thàn-chia̍h. Hū-jîn-lâng lóng teh choh-sit, in só͘ siu-ê lóng sī hoan-chû lô͘-sé thô͘-tāu nā-tiāⁿ.

Lūn kàu hia pài Siōng-tè ê lâng bô loā-chē, khah chē bô choân-ke. In pài Siōng-tè to iā khó-chhú. Lé-pài-ji̍t liām Chú-ji̍t-sîn-liông, tû sè-hàn gín-á í-goā, thang kóng lóng ū liām. Pài-saⁿ kî-tó-hoē ū lâi ê lâng lóng chiàu lûn-liû khì-lâi kî-tó. Chiàu án-ne khoàⁿ chit ê kàu-hoē nā ū lâng chhut-la̍t lâi kó͘-bú siat-hoat hō͘ in tāi-ke khah tâng-sim sìn Chú, iā tit-tio̍h Sèng-sîn ê la̍t, ún-tàng kàu-hoē ē chín-heng.

## 漢羅（Ùi原文改寫）

八罩

(許Sin-teng，王oá tông記--ê)

1910.09 306卷 p.73

澎湖另外有chi̍t个海嶼叫做八罩；算是無偌大。長差不多5里路，闊chiàⁿ有2里；有分做3社，計共倚 700 戶。

佇遮ê百姓真信佛，in ê佛服侍真濟，每戶至少也有十外身。Thài有hiah濟？因為in內面若有大人抑是囡仔死，也內面湊巧有人破病，in就講是hiah ê死ê beh討雕金身，in就裝一身佛。娶某ê號做客官，囡仔號做五才；婦jîn人號做夫人，查某囡仔號做娘囝。佇遮ê尪姨真濟，差不多倚20人。In遮ê人若病疼罕得請醫生，食藥，攏是問佛，燒銀紙hē豬羊。總算in ê童 法官尪姨足足有百外人，想了實在通可憐。

論到佇遐傳道ê機會無夠偌好，因為遐ê人真無閒。查甫人較坐無佇厝，攏是行船，討海，出外趁食。婦jîn人攏teh作穡，in所收ê攏是蕃薯蘆黍土豆nā-tiāⁿ。

論到遐拜上帝ê人無偌濟，較濟無全家。In拜上帝都也可取。禮拜日念主日神糧，除細漢囡仔以外，通講攏有念。拜三祈禱會有來ê人攏照輪流去來祈禱。照按呢看這个教會若有人出力來鼓舞設法予in大家較同心信主，也得著聖神ê力，穩當教會ē振興。
