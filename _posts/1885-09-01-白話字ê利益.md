---
title: "白話字ê利益"
categories:
  - 散文
tags:
  - 無lo̍h名
toc: true
toc_sticky: true
---

# Pe̍h-oē-jī ê Lī-ek.

## 文獻資訊

| 項目 | 資料 |
|---|---|
| 作者 | 無lo̍h名 |
| 卷期 | 臺灣府城教會報 |
| 卷期 | 第3卷 |
| 日期 | 1885/9 |
| 頁數 | 10 |

## 白話字（原文數位化）

Pe̍h-oē-jī ê Lī-ek.

(Sī Ia̍p Bo̍k-su chò--ê.)

1885.09 TĒ SAN TIUN p.10-12

Só͘-í thoân tō-lí ê lâng kàu ta̍k só͘-chāi tio̍h chiàu hit só͘-chāi ê lâng ê thó͘-im choè-chiâⁿ pe̍h-oē-jī hō͘ lâng thang o̍h, kàu lóng-chóng oē hiáu-tit tha̍k sèng-chheh, kap ta̍k-hō ê chheh, án-ni pe̍h-oē-jī m̄-nā chi̍t-iūⁿ, tek-khak tio̍h ha̍p hit só͘-chāi ê thó͘-im chiah oē ēng--tit, chhin-chhiūⁿ Siōng-hái, Hok-chiu, Kńg-tang, Soàⁿ-thâu, Ē-mn̂g, Tâi-oân, lóng ū i-ê pe̍h-oē-jī, sui-jiân ta̍k só͘-chāi ê pe̍h-oē-jī bô saⁿ-tâng, chóng-sī tha̍k pe̍h-oē-jī ê lâng, i tit-tio̍h lī-ek bô m̄ saⁿ-tâng, chiū-sī bêng tō-lí, hoán-hoé choē, sìn Iâ-so͘, tit-tio̍h kiù, lâi hióng-siū éng-oán oa̍h, tuì án-ni khoàⁿ, pe̍h-oē-jī ê toā lī-ek sī bêng .

Goá ū chi̍t-ê ti-kí ê pêng-iú,sī choè Bo̍k-su, i chêng-nî ū tit-tio̍h chi̍t-pún sin-bûn, kì-chài chi̍t-ê ū hàu ê cha-bó͘-kiáⁿ kám-kek i-ê lāu-pē ê tāi-chì, siông-sè tha̍k chit-pún chheh put-chí ū ì-sù, chiū chhiáⁿ chi̍t-nn̄g ê tâng-im ê hiaⁿ-tī saⁿ-kap tha̍k, ta̍k-lâng ê sim bô m̄ siū i-ê kám-kek, soè-jī siūⁿ nā oē khek ìn-pán, ìn sàng lâng khoàⁿ, bô lūn kàu-lāi kàu-goā, tek-khak ū lī-ek,chóng-sī chheh-lāi jī-gī iáu-chhim, kî-tiong ū choē-choē oh-tit koé, bô ta-oâ chhiáⁿ pàng-hē-teh.

Kàu kū-nî i ū koh tha̍k pe̍h-oē-jī ê sin-bûn cha̍p-lio̍k, kî-tiong ū kì-chài Le̍k-sú-ka ê tāi-chì, sim-koaⁿ put-chí him-bō͘, hut-jiân siūⁿ-tio̍h chit-pún sin-bûn kap Le̍k-sī-ka chha-put-to, chiū chiong chit-pún chheh hoan-e̍k pe̍h-oē-jī, sàng kau Táⁿ-má-jī Sian-siⁿ ìn chiâⁿ chheh, ǹg-bāng hō͘ lâng tha̍k ia̍h oē siū kám-kek, che sī it-hoat hián-bêng pe̍h-oē-jī toā lī-ek tī ū ha̍k-būn ê lâng, í-ki̍p chèng-lâng .

Tē-sì-toāⁿ

Lūn lâng iàu-kín tio̍h tha̍k pe̍h-oē-jī, taⁿ téng-bīn í-keng gī-lūn ê toā ū lī-ek, chhin-chhiūⁿ án-ni, chiū bô-lūn lâm-hū ló-iù lóng-chóng tio̍h un-khûn lâi o̍h kàu se̍k, kàu oē hiáu-tit káng-kiù tō-lí, chiū pún-sin thang tit-tio̍h lī-ek, ia̍h-thang lī-ek pa̍t-lâng;m̄-nā ta-po͘-lâng nā-tiāⁿ, chiū hū-jîn-lâng lâi-o̍h ia̍h-thang kà-sī i ê kiáⁿ-jî. In-uī hū-jîn-lâng beh tha̍k Tiong-kok ê jī kàu oē kà-sī lâng, sī put-chí oh ; siat-sú ū lâng oē, ia̍h-sī khah chhián ê chheh tiāⁿ-tiāⁿ, nā tha̍k pe̍h-oē-jī kàu cheng-kong, chiū-oē kà-sī lâng tha̍k ta̍k-hō ê chheh .

Khe-khó Se-kok ê hū-jîn-lâng khah-choē ū tha̍k-chheh, lóng oē kà-sī i-ê kiáⁿ-jî, bián-huì i-ê tiōng-hu ê sim-sîn, hō͘ i-ê tiōng-hu thang liāu-lí goā-bīn ê tāi-chì; khó-kiàn hū-jîn-lâng tha̍k-chheh chin ū lī-ek. Chóng-sī hū-jîn-lâng tha̍k Tiong-kok-jī put-chí oh-tit sêng-kong, in-uī jī put-chí choē ; nā-sī tha̍k pe̍h-oē-jī , chiū bô-m̄-chiâⁿ, in-uī i-ê jī put-chí chió, koh koē-tha̍k ê iân-kò͘ .

Ū lâng kóng, pe̍h-oē-jī chin-sī oh-tha̍k, in-uī ū lâng tha̍k-liáu lóng boē hiáu--tit, ū lâng sui-bóng oē-hiáu-tha̍k, ia̍h oh-tit se̍k, cháiⁿ-iūⁿ kóng sī koē-tha̍k ah? Chiū beh ìn-i kóng, che sī tuì i-ê bô liû-sim kap bô-bêng kî-tiong ê hoat-tō͘; iat-sú nā liû-sim un-khûn, koh bêng i-ê hoat-tō͘, chiū tek-khak koē-koē oē hiáu--tit, ia̍h-oē se̍k. Bat khoàⁿ-kìⁿ kàu-hoē-lāi ê gín-ná oē tha̍k chit-ê pe̍h-oē-jī kàu chīn hó-thiaⁿ, koh-oē kà-sī pa̍t-lâng, ia̍h-oē siá-jī kàu chīn suí ; che sī hián-bêng pe̍h-oē-jī koē-tha̍k ê pîn-kù .

Taⁿ lâng nā liû-sim lâi tha̍k chiū tek-khak oē sêng-kong; khó-sioh hiān-sî kàu-hoē-lāi cheng-kong tī pe̍h-oē-jī ê lâng sī put-chí chió, m̄-nā m̄-bat Tiong-kok-jī ê lâng hiâm-oh m̄-ài tha̍k, chiū ū ha̍k-būn ê lâng ia̍h m̄-ài tha̍k, in-uī i phah-sǹg tha̍k Tiong-kok-jī koàiⁿ-sì, tha̍k-liáu hó-thiaⁿ koh chiâⁿ-kù, nā tha̍k pe̍h-oē-jī tio̍h ho͘, tio̍h tàu, ia̍h oh-tit chiâⁿ-kù, tuì án-ni m̄-ài tha̍k. Che sī tuì i bô tuì-tiōng pe̍h-oē-jī ê iân-kò͘, to̍k-to̍k bô-siūⁿ tha̍k Tiong-kok-jī tio̍h-ēng cha̍p-goā-nî ê kang-hu,siat-sú tha̍k pe̍h-oē-jī nā kam-goān chhin-chhiūⁿ tha̍k Tiong-kok-jī cha̍p-hūn chi̍t-hūn ê tio̍h-boâ, tek-khak oē khah-iâⁿ tha̍k Tiong-kok-jī ê se̍k .

Bat khoàⁿ-kìⁿ Se-kok ê Bo̍k-su teh tha̍k pe̍h-oē-jī pí tha̍k Tiong-kok-jī khah-se̍k, khah chiâⁿ-kù, in-uī tha̍k Se-kok-jī koàiⁿ-sì, koh Tiong-kok-jī Put-chí-choē, ia̍h oh-tit koé-seh, pe̍h-oē-jī put-chí-chió, ia̍h m̄-sái lēng-goā koé-seh. Koh tha̍k Tiong-kok-jī m̄-nā oh hiáu-tit koé-seh, ia̍h oh bêng tō-lí, m̄ ta̍t-tio̍h tha̍k pe̍h-oē-jī ê khoài, oē hiáu-tit khoài bêng tō-lí ; só͘-í lâng-lâng iàu-kín tio̍h liû-sim un-khûn tha̍k pe̍h-oē-jī .

Tē-gō͘-toāⁿ

Lūn tha̍k pe̍h-oē-jī ê hoat-tō͘. Taⁿ lâng nā beh o̍h ta̍k-hāng ê tāi-chì . tek-khak tio̍h tāi-seng bêng i-ê hoat-tō͘, o̍h-liáu chiah oē chiâⁿ, bô tit-tio̍h hoat-tō͘--ê, sui-jiân ài-o̍h, kàu-bé ia̍h oh-tit chiâⁿ .

Chhin-chhiūⁿ án-ni, lâng beh tha̍k pe̍h-oē-jī, kap siá pe̍h-oē-jī, iàu-kín tio̍h tāi-seng bêng hit-ê hoat-tō͘, khoàⁿ thâu-sū só͘-lūn chit-ê pe̍h-oē-jī ê iàu-kín ; sui-jiân sī put-chí kán, chóng-sī kî-tiong ū ún-bî ê hoat-tō͘, lán m̄-thang khoàⁿ-khin; iàu-kín tio̍h soè-jī káng-kiù kàu bêng, jiân-āu ha̍k-si̍p, chiah ǹg-bāng oē cheng-kong .

Taⁿ ū sì-hāng pâi-lia̍t tī ē-toé. Tē-it-hāng, tio̍h jīn-bêng jī-bú. Tē-jī-hāng, tio̍h hun-pia̍t pat-im, thâu-im bô kì-hō; tē -jī-im, ēng chi̍t-phiat choè kì-hō, chhin-chhiūⁿ " ′ " ; tē-saⁿ-im, ēng chi̍t-thoa choè kì-hō, chhin-chhiūⁿ " 、 " ; tē-sì-im, ēng sì-jī hē tī bé-jī choè kì-hō,chiū-sī h, k, p, t ; tē-gō͘-im, ēng jîn--jī choè kì-hō, chhin-chhiūⁿ " ^ " ; tē-la̍k-im sī kap tē-jī-im saⁿ-tâng ; tē-chhit-im, ēng chi̍t-ui̍h choè kì-hō, chhin-chhiūⁿ " -" ; tē poeh-im, ēng chhin-chhiūⁿ tē-sì-im, koh ke chi̍t-kiā choè kì-hō, chhin-chhiūⁿ " | " . Taⁿ chit-ê tē-jī-hāng, miâ sui-bóng ū pat-im si̍t-chāi nā ū chhit-im tiāⁿ-tiāⁿ, in-uī tē-jī kap tē-la̍k nn̄g-im saⁿ-tâng. Tē-saⁿ-hāng sī saⁿ-tàu ê kì-hō, khí-thâu ēng nn̄g-jī tàu-choè chi̍t-jī, kiám-chhái ēng saⁿ, sì, gō͘ jī tàu-choè chi̍t-jī ia̍h-ū chóng-sī lâng tio̍h jīn-sek, khoàⁿ bó͘-jī tàu bó͘-jī sī sím-mi̍h jī, chi̍t-ē khoàⁿ-kìⁿ chiū oē jīn-tit, lóng bián-ēng chhiat-im lâi ho͘. Tio̍h o̍h kàu án-ni, chiah-thang sǹg sī bat pe̍h-oē-jī ê lâng. Tē-sì-hāng, sī tio̍h-bêng ta̍k-hō ê kì-hō, in-uī ū khí-kù kap lâng-miâ toē-hō-miâ ê kì-hō, lóng tio̍h-ēng toā-pún ê jī hē-tī thâu-jī lâi hun-pia̍t i. Koh ū kàu-kù bē kàu-chat, sī ēng chi̍t-tiám koah ū thoa-bé choè kì-hō, chhin-chhiūⁿ ", " koh ū kàu-chat iáu-bē kóng bêng-pe̍k i-ê tāi-chì--ê, sī ēng téng-bīn chi̍t-tiám, ē-bīn chi̍t-tiám koah ū thoa-bé choè kì-hō, chhin-chhiūⁿ " ; " ; koh ū kàu-chat í-keng kóng bêng-pe̍k i-ê tāi-chì--ê, sī-ēng chi̍t îⁿ-tiám choè kì-hō, chhin-chhiūⁿ " . " ; koh ū saⁿ-liân-kù put-lūn nn̄g-jī á-sī saⁿ-jī, sī ēng chi̍t-ui̍h tī tiong-ng choè kì-hō, chhin-chhiūⁿ " -" ; koh ū oē-bé, sī ēng nn̄g sió-ui̍h hē tī bé-jī ê tiong-ng choè kì-hō, chhin-chhiūⁿ "--" ; koh ū mn̄g-ê kì-hō, sī ēng chi̍t-oan-khiā, ē-bīn ke chi̍t-tiám choè kì-hō, chhin-chhiūⁿ " ? " ; koh ū kî-khoài kap thó͘-khuì, sī ēng chi̍t ti̍t-khiā, ē-bīn ke chi̍t-tiám choè kì-hō, chhin-chhiūⁿ " ! " ; koh ū ín sèng-chheh [á-sī pa̍t-hō ê chheh] ê oē, thâu ēng nn̄g-tiám koah thoa-bé kau-khí, bé-bīn ēng nn̄g-tiám koah thoa-bé kau-lo̍h choè kì-hō, chhin-chhiūⁿ " " . Taⁿ lâng nā chit-ê hoat-tō͘ liû-sim khì-o̍h, chai cháiⁿ-iūⁿ tio̍h-khí, cháiⁿ-iūⁿ tio̍h-soah, ū jī tio̍h tha̍k khah-tāng, ū jī tio̍h tha̍k khah-khin, tha̍k-kàu se̍k-se̍k, chiū tha̍k chit-ê pe̍h-oē-jī pí tha̍k Tiong-kok-jī khah hó-thiaⁿ, ì-sù ia̍h khah koē-bêng .

Lūn kàu siá-jī ia̍h sī án-ni, tuì án-ni khoàⁿ, pe̍h-oē-jī si̍t-chāi ū toā lī-ek, lán kiám m̄-tio̍h tuì-tiōng liû-sim lâi-o̍h mah ?

## 漢羅（Ùi原文改寫）

白話字ê利益

(是葉牧師做--ê.)

1885.09 第三張 p.10-12

所以傳道理 ê 人到逐所在著照 hit 所在 ê 人 ê土音做成白話字 hō͘ 人thang 學，到攏總會曉tit讀聖冊，kap逐號 ê 冊，án-ni 白話字 m̄ 若 一樣，的確著合 hit 所在 ê 土音才會用--tit，親像上海、福州、廣東、汕頭、廈門、台灣，攏有伊 ê 白話字，雖然逐所在 ê 白話字無相同，總是讀白話字 ê 人，伊得著利益無m̄相同，就是明道理，反悔罪，信耶穌，得著救，來享受永遠活，對 án-ni 看，白話字 ê 大利益是明。

我有一個知己 ê 朋友，是做牧師，伊前年有得著一本新聞，記載一個有孝 ê 查某子感激伊 ê 老父 ê 代誌，詳細讀這本冊不止有意思，就請一兩個同音 ê 兄弟相kap讀，逐人 ê心無 m̄ 受伊 ê 感激，細膩想若會刻印版，印送人看，無論教內教外，的確有利益，總是冊內字義 iáu 深，其中有濟濟oh-tit改，無 ta-oâ 請放下teh。

到舊年伊有 koh 讀白話字 ê新聞雜錄，其中有記載歷史家 ê 代誌，心肝不止欣慕，忽然想著這本新聞kap歷史家差不多，就將這本冊翻譯白話字，送交打馬字先生印成冊，向望 hō͘ 人讀亦會受感激，che 是一發顯明白話字大利益 tī 有學問 ê 人，以及眾人。

第四段

論人要緊著讀白話字，今頂面已經議論 ê 大有利益，親像 án-ni，就無論男婦老幼攏總著殷勤來學到熟，到會曉tit講究道理，就本身 thang 得著利益，亦 thang 利益別人；m̄ 若查甫人tiāⁿ-tiāⁿ，就婦人人來學亦 thang 教示伊 ê 子兒。因為婦人人beh 讀中國 ê字到會教示人，是不止oh；設使有人會，亦是較淺ê 冊 niā-tiāⁿ，若讀白話字到精工，就會教示人讀逐號 ê 冊。

稽考西國 ê 婦人人較濟有讀冊，攏會教示伊 ê 子兒，免費伊 ê 丈夫 ê 心神，hō͘ 伊 ê 丈夫 thang 料理外面 ê 代誌；可見婦人人讀冊真有利益。總是婦人人讀中國字不止oh-tit成功，因為字不止濟；若是讀白話字，就無 m̄ 成，因為伊 ê 字不止少，koh koē 讀ê 緣故。

有人講，白話字真是oh讀，因為有人讀了攏 boē曉--tit，有人雖罔會曉讀，亦oh-tit熟，怎樣講是koē 讀ah？就 beh 應伊講，che是對伊 ê 無留心kap無明其中 ê 法度；設使若留心殷勤，koh 明伊 ê 法度，就的確 koē-koē 會曉--tit，亦會熟。Bat 看見教會內ê 囡仔會讀這個白話字到盡好聽，koh 會教示別人，亦會寫字到盡 suí；che 是顯明白話字 koē 讀 ê 憑據。

今人若留心來讀就的確會成功；可惜現時教會內精工 tī白話字 ê 人是不止少，m̄ 若m̄-bat 中國字ê人嫌oh m̄ 愛讀，就有學問 ê 人亦m̄ 愛讀，因為伊扑算讀中國字慣勢，讀了好聽 koh 成句，若讀白話字著呼，著鬥，亦oh-tit成句，對 án-ni m̄ 愛讀。Che 是對伊無tuì重白話字 ê 緣故，獨獨無想讀中國字著用十外年 ê 功夫，設使讀白話字若甘願親像讀中國字十份一份ê 著磨，的確會較贏讀中國字 ê 熟。

Bat 看見西國 ê 牧師 teh讀白話字比讀中國字較熟，較成句，因為讀西國字慣勢，koh 中國字不止濟，亦oh-tit解說，白話字不止少，亦 m̄ 使另外解說。Koh 讀中國字 m̄若oh曉tit解說，亦oh明道理，m̄ 值著讀白話字 ê快，會曉tit快明道理；所以人人要緊著留心殷勤讀白話字。

第五段

論讀白話字 ê 法度。今人若 beh 學逐項 ê 代誌，的確著代先明伊 ê 法度，學了才會成，無得著法度--ê，雖然愛學，到尾亦oh-tit成。

親像 án-ni，人 beh 讀白話字，kap寫白話字，要緊著代先明 hit 個法度，看頭緒所論這個白話字 ê 要緊；雖然是不止簡，總是其中有隱微 ê 法度，咱 m̄-thang 看輕；要緊著細膩講究到明，然後學習，才向望會精工。

今有四項排列 tī 下底。第一項，著認明字母。第2項，著分別八音，頭音無記號；第2音，用一撇做記號，親像「′」；第3音，用一拖做記號，親像「、」；第4音，用四字hē tī尾字做記號，就是h，k，p，t；第5音，用人--字做記號，親像「^」；第6音是kap第2音相同；第7音，用一劃做記號，親像「-」；第8音，用親像第4音，koh 加一崎做記號，親像「︱」。今這個第2項，名雖罔有八音實在若有七音 tiāⁿ-tiāⁿ，因為第2 kap第6兩音相同。第3項是相鬥 ê 記號，起頭用兩字鬥做一字，kiám-chhái 用3，4，5字鬥做一字亦有總是人著認識，看某字鬥某字是甚物字，一下看見就會認tit，攏免用切音來呼。著學到 án-ni，才thang 算是 bat 白話字 ê 人。第4項，是著明逐號 ê 記號，因為有起句kap人名地號名 ê 記號，攏著用大本 ê字hē-tī 頭字來分別伊。Koh 有到句未到節，是用一點koah 有拖尾做記號，親像「，」koh 有到節 iáu-bē講明白伊 ê 代誌--ê，是用頂面一點，下面一點 koah 有拖尾做記號，親像「；」；koh 有到節已經講明白伊 ê 代誌--ê，是用一圓點做記號，親像「. 」；koh 有三連句不論兩字抑是三字，是用一劃 tī 中央做記號，親像「-」；koh 有話尾，是用兩小劃 hē tī 尾字 ê 中央做記號，親像「--」；koh有問 ê 記號，是用一彎企，下面加一點做記號，親像「？」；koh 有奇怪kap吐氣，是用一直企，下面加一點做記號，親像「！」；koh有引聖冊「抑是別號 ê 冊」ê 話，頭用兩點koah 拖尾勾起，尾面用兩點 koah 拖尾勾落做記號，親像" "。今人若這個法度留心去學，知怎樣著起，怎樣著煞，有字著讀較重，有字著讀較輕，讀到熟悉，就讀這個白話字比讀中國字較好聽，意思亦較 koē 明。

論到寫字亦是 án-ni，對 án-ni 看，白話字實在有大利益，咱 kiám m̄ 著對重留心來學mah？
