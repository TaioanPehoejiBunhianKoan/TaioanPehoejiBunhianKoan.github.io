---
title: "數念故許Téng長老"
categories:
  - 傳記
tags:
  - 蔡Tō͘-tēng Chhoà Tō͘-tēng
toc: true
toc_sticky: true
---

# Siàu-liān[sic.] kò͘ Khó͘ Téng Tiúⁿ-ló

## 文獻資訊

| 項目 | 資料 |
|---|---|
| 作者 | 蔡Tō͘-tēng Chhoà Tō͘-tēng |
| 卷期 | 台灣教會公報 |
| 卷期 | 第678期 |
| 日期 | 1941/9 |
| 頁數 | 11 |

## 白話字（原文數位化）

II. Siàu-liān[sic.] kò͘ Khó͘ Téng Tiúⁿ-ló

678 hō  1941.09  p.11-12

(Chhoà Tō͘-tēng)

Saⁿ-cha̍p nî chêng tō-lí thoân-ji̍p Pak-káng, chóng-sī Pak-káng Má-chó͘ ê iâⁿ-chē iáu sī bān-têng-uî phah bē ji̍p. Kàu-hoē ài beh kiàn-siat, kàu ta̍k só͘-chāi bô lâng beh chiong i ê chhù lâi soè chò lé-pài-tn̂g. Ti̍t-ti̍t chhoē, kàu choè-āu tit-tio̍h khó͘ Téng Tiúⁿ-ló ê bó-chhin, hoaⁿ-hí chiong i ê chhù lâi soè chò pài-tn̂g, sīm-chì koh soè khah sio̍k, si̍t-chāi chin kai-chài.

Goân-lâi Khó͘ Tiúⁿ-ló ê bó-chhin chia̍h-chhài, ài beh kiû pêng-an ê lō͘, tī teh chhoē oa̍h-miā ê pún-goân ê lâng. Tī chia̍h-chhài ê siu-hēng bē thang hō͘ i tit-tio̍h sím-mi̍h. Só͘-í chi̍t-sî chiong i ê chhù soè chò pài-tn̂g, iā pún-sin ta̍uh-ta̍uh lâi thiaⁿ, lâi gián-kiù.

Jiân-āu Sèng Sîn khui i ê sim-mn̂g, i pàng-sak chia̍h-chhài lâi sêng-siū Siōng Chú ê hok-im. iā khan-kà i ê kiáⁿ-jî soà-chiap tī tit-kiù ê lāi-bīn. Tng-sî Ô͘ Tiâu-ki peh tī chia teh bē chheh, soà kóng tō-lí, sui-bóng siū-tio̍h chē-chē ê khún-tio̍k, chóng-sī i bô lún-neh, chhut-la̍t uī Chú chò kang. Só͘-í kàu-hoē chiām-chiām chìn-tián!

án-ni Khó͘ Téng Tiúⁿ-ló in chi̍t ke sī Pak-káng kàu-hoē chho͘-tāi ê sìn-tô͘, tiúⁿ-ló pún-sin sī Pak-káng kàu-hoē ê tē-ki, iā hō͘ phí-jîn éng-oán thang siàu-liām. I chiong ka-tī ê chhù-the̍h sio̍k-sio̍k bē hō͘ kàu-hoē chò pài-tn̂g. I m̄-sī hó-gia̍h, khek-kí pún-sin uī-tio̍h kàu-hoē chhut-la̍t, bô hiâm ià-siān, bô hiâm kan-khó͘. Sî-sî ēng Chú ê khuì-la̍t lâi an-uì i ji̍t-ji̍t ê seng-oa̍h nā-tiāⁿ. Lé-pài-ji̍t nā ū pa̍t-uī ê sian-seⁿ, á-sī tióng-chip lâi chò chú-lí, i chiū chham sin-thiaⁿ ê hoē-iú lóng àn-nāi khì in tau. Sui-jiân sī bô hó koè, chin hoaⁿ-hí lâi hiàn tī Chú ê bīn-chêng.

Siūⁿ kàu i uī kàu-hoē chē-chē têng ê lô-le̍k, koh tī i siū Chú chín-tiàu ê sî, phí-jîn bē tit thang sàng i ê uî-hâi, si̍t-chāi tuì sim-té chin bē tit koè. I ê só͘ kiâⁿ, chi̍t-hāng chi̍t-hāng chhin-chhiūⁿ cháu-bé-teng, pháu-cháu tī goá ê ba̍k-chêng, só͘-í sui-bóng sī bē thang siá khah chheng-chhó, iā siá chit kuí kù lâi siàu-liām i.

Soà chhim-chhim khún-kiû oa̍h-oa̍h ê Thiⁿ Pē si-in tī i ê uî-cho̍k, an-uì in. iā goān i ê uî-cho̍k, í-ki̍p Pak-káng kàu-hoē it-tông thang toè i ê kha-pō͘, lâi chīn-tiong hiàn hō͘ Chú. À-bēng.

## 漢羅（Ùi原文改寫）

II.數念故許Téng長老

678號1941.09  p.11-12

(蔡Tō͘-tēng)

三十年前道理傳入北港，總是北港媽祖的營寨猶是萬重圍拍袂入。教會愛欲建設，到逐所在無人欲將伊的厝來稅做禮拜堂。直直揣，到最後得著許Téng長老的母親，歡喜將伊的厝來稅做拜堂，甚至閣稅較俗，實在真佳哉。

原來許長老的母親食菜，愛欲求平安的路，佇teh揣活命的本源的人。佇食菜的修行袂通予伊得著甚物。所以一時將伊的厝稅做拜堂，也本身沓沓來聽，來研究。

然後聖神開伊的心門，伊放拺食菜來承受上主的福音。也牽教伊的囝兒紲接佇得救的內面。當時胡Tiâu-ki伯佇遮teh賣冊，紲講道理，雖罔受著濟濟的窘逐，總是伊無忍neh，出力為主做工。所以教會漸漸進展！

按呢許等長老in一家是北港教會初代的信徒，長老本身是北港教會的地基，也予鄙人永遠通數念。伊將家己的厝宅俗俗袂予教會做拜堂。伊毋是好額，克己本身為著教會出力，無嫌厭倦，無嫌艱苦。時時用主的氣力來安慰伊日日的生活爾定。禮拜日若有別位的先生，抑是長執來做主理，伊就摻新聽的會友攏案內去in兜。雖然是無好過，真歡喜來獻佇主的面前。

想到伊為教會濟濟層的勞碌，閣佇伊受主拯召的時，鄙人袂得通送伊的遺骸，實在對心底真袂得過。伊的所行，一項一項親像走馬燈，跑走佇我的目前，所以雖罔是袂通寫較清楚，也寫這幾句來數念伊。

紲深深懇求活活的天爸施恩佇伊的遺族，安慰in。也願伊的遺族，以及北港教會一同通綴伊的腳步，來盡忠獻予主。À-bēng。
