---
title: "紀念主閣活"
categories:
  - 詩
tags:
  - H. T. S. 
toc: true
toc_sticky: true
---

# Kì-liām Chú koh-oa̍h

## 文獻資訊

| 項目 | 資料 |
|---|---|
| 作者 | H. T. S.  |
| 卷期 | 台灣教會公報 |
| 卷期 | 第589卷 |
| 日期 | 1934/4 |
| 頁數 | 13 |

## 白話字（原文數位化）

Kì-liām Chú koh-oa̍h

H. T. S.

1934.04, no. 589, pp. 13

1. Chú Iâ-so͘ tuì bōng koh khí,

Chin hoaⁿ-hí ê ji̍t;

Thiaⁿ thiⁿ-sài tī I bōng--ni̍h,

Pò che hó siau-sit.

Chú ê ha̍k-seng khì bōng--ni̍h,

Khoàⁿ bô Chú sin-si;

Chú í-keng tuì bōng koh khí,

Bōng-lāi khang-hi-hi.

2. Chú koh-oa̍h hoaⁿ-hí ê ji̍t,

Sí-ìm ê soaⁿ-khiⁿ;

Khui-lō͘ thàu-kàu tī thiⁿ-ni̍h,

Hō͘ lán tit chiūⁿ--khì.

Chú ê sio̍k-choē kong-lô chiâⁿ,

Koh-oa̍h bô koh sí,

Chú sī koh-oa̍h, sī oa̍h-miā,

Khò I chiū bián sí.

3. Chhoē oa̍h-miā tī Hông-lâi-tó,

Che sī m̄-bián bāng,

Chú chin-chiàⁿ hō͘ lán thang khò,

Í-goā lóng khang-khang.

Chú ê oa̍h-miā tio̍h lâi tit,

Bián iân-chhiân giâu-gî,

Che sī chin hó ê siau-sit,

Hō͘ lán tit hok-khì.

4. Chú uī-tio̍h lán ê choē-ok,

Bat ji̍p-khì im-hú,

Thâi-iâⁿ sí-sit, kui thian-kok,

Eńg-oán choè Kiù-chú.

Chú koh-oa̍h, hoaⁿ-hí ê ji̍t,

Kim-ji̍t koh ngiâ-chih,

Kì-liām koh-oa̍h ê siau-sit,

Lán tio̍h lâi gîm-si.

## 漢羅（Ùi原文改寫）

紀念主閣活

H. T. S.

1934.04, no. 589, pp. 13

1. 主耶穌tuì墓閣起，

真歡喜的日；

聽天使佇伊墓--裡，

報這好消息。

主的學生去墓--裡，

看無主身屍；

主已經tuì墓閣起，

墓內空虛虛。

2. 主閣活歡喜的日，

死蔭的山坑；

開路透到佇天裡，

予咱得上--去。

主的贖罪功勞成，

閣活無閣死，

主是閣活，是活命，

靠伊就免死。

3. 找活命佇蓬萊島，

這是毋免望，

主真正予咱通靠，

以外攏空空。

主的活命著來得，

免延遷僥疑，

這是真好的消息，

予咱得福氣。

4. 主為著咱的罪惡，

捌入去陰府，

刣贏死失，歸天國，

永遠做救主。

主閣活，歡喜的日，

今日閣迎接，

記念閣活的消息，

咱著來吟詩。
