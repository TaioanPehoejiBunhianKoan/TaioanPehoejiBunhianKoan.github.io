---
title: "學白話字"
categories:
  - 散文
tags:
  - 無lo̍h名
toc: true
toc_sticky: true
---

# o̍h Pe̍h-oē-jī

## 文獻資訊

| 項目 | 資料 |
|---|---|
| 作者 | 無lo̍h名 |
| 卷期 | 台灣教會報 |
| 卷期 | 第379卷 |
| 日期 | 1916/10 |
| 頁數 | 8 |

## 白話字（原文數位化）

o̍h Pe̍h-oē-jī

1916.10 379 koàn p.8-9

(Sòng Bo̍k-su-niû kì)

Kà kap o̍h Pe̍h-oē-jī ū hó hoat-tō͘ iā ū m̄ hó hoat-tō͘. Hó hoat-tō͘ m̄-nā ē hō͘ ha̍k-seng khah khoài se̍k koh ē chiâⁿ hó kàu-io̍k chéng-chéng ê bo̍k- tek, chhin-chhiūⁿ hō͘ gín-ná o̍h sūn- thàn, tì-ì kap choan-sim. M̄-hó ê hoat- tō͘ m̄-nā hō͘ gín-ná chin oh se̍k, koh ē hō͘ in o̍h bô thàn, bô tì-ì, kap pîn-toāⁿ.

Tī Chú-ji̍t o̍h kà pe̍h-oē-jī ê èng-iōng sī beh hō͘ ha̍k-seng thang bat Sèng-keng, āu-lâi tī Sèng-chheh pan lâi káng-kiù Siōng-tè ê kà-sī. Chiah ê ha̍k-seng chē-chē tī in chhù bô siū kà-sī, chí-ū chi̍t lé-pài chi̍t pái nā-tiāⁿ. Só͘-í kà ê lâng tio̍h chin chhiat-ì ho͘ in lâi khah khoài chìn-pō͘ bián-ti̍t kan-ta sô. Taⁿ tī ē-té kì chit ê kà-hoat hō͘ tāi-ke lâi chham-khó.

I.Kà Tâi-lâm ê jī-bú (chi̍t pún chi̍t chiam).

Bo̍k-tek: hō͘ ha̍k-seng jīn-jī. Pī-pān jī-bú tô͘ tiàu tī ha̍k-seng ê bīn-chêng, chò-hoé kà. Kí tô͘, liām chi̍t jī chi̍t jī hō͘ in thiaⁿ, kiò in liām kàu se̍k. Ū sî kiò ha̍k-seng khí-lâi ka-tī kí jī tī tô͘-ni̍h, pa̍t lâng tio̍h chù-sîn khoàⁿ ū tio̍h á m̄ tio̍h. Í-keng kà kuí-nā jī kàu se̍k- se̍k, chiah hō͘ ha̍k-seng khoàⁿ ka-tī ê jī- bú lâi jīn hiah-ê. Sian-siⁿ tio̍h sûn, lō͘-boé chò-hoé khoàⁿ tô͘ lâi liān-si̍p.

II.Kà Ē-mn̂g ê Pe̍h-oē jī-bú (chi̍t pún chi̍t chiam).

Bo̍k-tek: hō ha̍k-seng ē jīn im kap tàu-kù. Í-keng ē hiáu jīn-jī thang ēng Ē-mn̂g ê jī-bú lâi chò tho̍k-pún. M̄-bián tuì thâu, khah hó tio̍h tuì tē-jī bīn ē-té hiah ê pat-im lâi o̍h khí. Che tio̍h ha̍k-seng suî lâng khoàⁿ i ê chheh. Chóng-sī nā ū o͘-pâi, ha̍k-seng iáu-boē lâi ê tāi-seng, sian-siⁿ thang ēng ìn-pán jī lâi siá só͘ beh kà-ê tī o͘-pâi, iû-goân chiàu téng-bīn ê hoat-tō͘ lâi kà. Chit ê jī-bú nā tha̍k se̍k, ha̍k-seng chiū ē hiáu tàu-kù.

III. Kà-tō Būn-tap(Chi̍t pún saⁿ chiam).

Bo̍k-tek: hō͘ ha̍k-seng tha̍k ē khah sūn, iā ē chai ì-sù. Chit pún Chin-tō Būn-tap ū thang khó-chhú sī (1) Jī chin bêng, kù té-té, ū chia̍p-chia̍p teh liū, bô liâm-piⁿ oāⁿchheⁿ-ê. (2) ēng mn̄g ēng ìn hō͘ tha̍k ê lâng khah khoài chai ì-sù. (3) Tuì chit pún thang chiām-chiām bat tō-lí.

Tio̍h tì-ì hiah ê bé-chí, liân-oe̍h, toā pún-jī, tiám-kù, hō͘ ha̍k-seng chai-iáⁿ. Nā m̄-ài lóng-chóng tha̍k iā thang tiah chām.

iáu ū kuí-nā hāng tì-ì:

(1) Nā-sī chi̍t pan ê tiong-kan ū saⁿ-kuí-ê khah ē, chóng-sī iáu-boē ē kham-tit chìn chi̍t pan ê chu-keh, tio̍h siat-hoat lâi pang-chān i ē tit koè pa̍t pan, m̄ bián thèng-hāu kàu nî-tō͘.

(2) Nā ū lâng chin ham-bān toè bē tio̍h, tek-khak m̄ thang ta̍uh-ta̍uh hiâm; khah hó tio̍h khoàⁿ ū sím-mi̍h hiaⁿ-tī á-sī chí-moē thang ke kà i bián- tit hō͘ i sit-chì m̄-ài lâi. (Thài 18:5,6).

(3) Kan-ta jīn-jī kap tàu-kù bē ē poê-iúⁿ lêng-hûn, só͘-í ta̍k pái teh kà ê sî khah hó tio̍h poah 10 hun kú ēng khah khoài bêng ê si á-sī Chú-ji̍t Sîn- liông hit chat lâi kà, á-sī soat-bêng Chú ê lâi-le̍k hō͘ in tuì sè-hàn ē chai thang chiū-kūn Chú.

(4) Bô lūn sím-mi̍h lâng, sui-jiân bô lâi ji̍p Chú-ji̍t o̍h, iā thang chiong chit ê hoat-tō͘ khì gián-kiù.

(5) Jī-bú tha̍k liáu bô liâm-piⁿ tha̍k si sī in-uī hit tiong-kan ū-ê khah chhim ê ì-sù, khah hó tio̍h iû chhián ji̍p chhim, chóng-sī teh lé-pài ê sî nā hian ka-tī ê si-chheh khí-lâi khoàⁿ, chiū ná ē hiáu-tit bián lēng-goā kà.

## 漢羅（Ùi原文改寫）

學白話字

1916.10 379卷 p.8-9

(宋牧師娘記)

教kap學白話字有好法度也有 m̄ 好法度。好法度不但會hō͘ 學生較快熟koh會誠好教育種種ê目的，親像hō͘ 囡仔學順趁，致意kap專心。M̄ 好ê法度不但hō͘ 囡仔oh熟，koh會hō͘ in學無趁，無致意，kap貧憚。

Tī 主日學教白話字ê應用是beh hō͘ 學生thang bat聖經，後--來tī 聖冊班來講究上帝ê教示。Chiah ê學生濟濟tī in厝無受教示，只有一禮拜一擺nā-tiāⁿ。所以教ê人著真切意hō͘ in來較快進步免得kan-ta sô。今tī 下底記hit ê教法hō͘逐家來參考。

1.教台南ê字母( 一本一chiam )。

目的：hō͘ 學生認字。備辦字母圖吊tī 學生ê面前，做伙教。指圖，唸一字一字hō͘ in聽，叫in唸到熟。有時叫學生起來家己指字圖--ni̍h,別人著注神看有著抑 m̄著。已經教幾若字到熟熟，才hō͘ 學生看家己ê字母來認hiah ê。先生著巡，路尾做伙看圖來練習。

2.教廈門ê白話字母( 一本一chiam ) 。

目的：hō͘ 學生會認音kap鬥句。已經會曉認字thang用廈門ê字母來做讀本。M̄免tuì頭，較好著tuì第2面下底hiah-ê 八音來學起。Che著學生隨人看伊ê 冊。總--是若有烏牌，學生iáu-boē來ê代先，先生thang用印版字來寫所beh教ê tī 烏牌，猶原照頂面ê法度來教。這個字母若讀熟，學生就會曉鬥句。

3.教真道問答 ( 一本三chiam )。

目的：hō͘ 學生讀會較順，也會知意思。這本真道問答有thang可取是 ( 1 ) 字真明，句短短，有捷捷teh餾，無 liâm-piⁿ 換生--ê。( 2 ) 用問用應hō͘ 讀 ê人較快知意思。( 3 ) 對這本thang漸漸bat道理。

著致意hiah-ê 碼址、連劃、大本字、點句，hō͘ 學生知影。若 m̄ 愛攏總讀也thang摘站。

iáu有幾若項致意：

(1)若是一班ê中間有三幾個較會，總--是iáu-boē會堪tit進一班ê資格，著設法來幫贊伊會得過別班，m̄免聽候到年度。

(2)若有人真ham-bān toè bē著，的確 m̄-thang ta̍uh-ta̍uh嫌；較好著看有甚mih兄弟抑是姊妹thang加教伊免得hō͘ 伊失志 m̄ 愛來。(太 18:5,6) 。

(3)Kan-ta認字kap鬥句bē會培養靈魂，所以逐擺teh教ê時較好著撥10分久用較快明ê詩抑是主日神糧hit節來教，抑是說明主ê來歷hō͘ in對細漢會知thang就近主。

(4)無論甚mih人，雖然無來入主日學，也thang將這個法度去研究。

(5)字母讀了無liâm-piⁿ讀詩是因為hit中間有ê 較深ê意思，較好著由淺入深，總是teh禮拜ê時若掀家己ê詩冊起來看，就那會曉得免另外教。
