---
title: "P.A.R.S. 佮Ecumenical Fellowship"
categories:
  - 散文
tags:
  - 無lo̍h名
toc: true
toc_sticky: true
---

# "P.A.R.S." kap Ecumenical Fellowship

## 文獻資訊

| 項目 | 資料 |
|---|---|
| 作者 | 無lo̍h名 |
| 卷期 | 台灣教會公報 |
| 卷期 | 第831號 |
| 日期 | 1958/3 |
| 頁數 | 20-21 |

## 白話字（原文數位化）

"P.A.R.S."kap ECUMENICAL FELLOWSHIP

Phó͘-sè kàu-hoē chong-kàu ko-kip gián-kiù pan kap bêng-ū chióng-ha̍k-kim

(Chāi Bí-kok Khó͘ Heng-jîn pò)

1958年3月831期          p.20-21

Sū-giân:

Iâ-so͘ Ki-tok ê hok-im m̄-sī kan-ta beh hō͘ te̍k-soán ê bîn-cho̍k, á-sī chi̍t pō͘-hūn te̍k-sû kai-kip ê lâng hióng-siū. Sī beh hō͘ choân sè-kài phó͘ thiⁿ-ē, bān peh-sìⁿ lóng ū hūn(Lō͘-ka 2:10). Iâ-so͘ kóng, " Lín tio̍h khì chio bān peh-sìⁿ lâi chò ha̍k-seng, kā in kiâⁿ sé-lé, hō͘ in kui tī Pē, Kiáⁿ, Sèng-sîn ê miâⁿ"(Má-thài 28:20). Siat-sú chò Iâ-so͘ ê ha̍k-seng sī kan-ta uī-tio̍h kò-jîn ê hēng-hok, pêng-an á-sī beh siám-pī chiong-lâi ê sím-phoàⁿ. án-ni sī chin khó-lîn, oē hō͘ siā-hoē thó-iàm, lī-kí chú-gī bē hoat-kng, sī bô chok-iōng ê Ki-tok-tô͘. án-ni chiū-sī bô bêng-pe̍k thiⁿ-téng ê Siōng-tè tuì I ê to̍k-siⁿ Kiáⁿ Iâ-so͘ Ki-tok só͘ hián-bêng hō͘ lán ê chí-ì.

Jī-cha̍p sè-kí kho-ha̍k, bu̍t-chit bûn-bêng ê chìn-pō͘ kap kau-thong ê hoat-ta̍t. Sè-kan lâng pí í-chêng put-chí khah chai-iáⁿ lâng só͘ teh toà chit ê sè-kài koh-iūⁿ ê chêng-hêng. Tuì án-ni kin-á-ji̍t ê Ki-tok-tô͘ ū tuì chiah ê sin ê chhì-kek só͘ sán-seng ê chū-kak. Koh chit pái pek-chhiat teh siūⁿ tī chit ê sî-tāi ê chek-jīm kap kú-thé(sic.) ê kang-chok.

Kám-siā Siōng Chú ê un-tián, tāi-ke put iok jî-tông hoat-hiān tio̍h m̄-bat Iâ-so͘ ê lâng sī pí bat ê lâng khah-chē,( kin-kù 1949 nî ê thóng-kè, sìn Iâ-so͘ ê lâng put-kò sī choân sè-kài jîn-luī ê saⁿ-hūn-chi̍t nā-tiāⁿ). Tāi-ke án-ni kám-kak choè Ki-tok-tô͘ ū sit-liáu pún-hūn. "Iâ-so͘ sī sè-kài ê î-it ê ǹg-bāng. Lán ê pún-hūn chiū-sī ài chiong Iâ-so͘ Ki-tok ê hok-im thoân tī bān peh-sìⁿ ê tiong-kan."Che m̄-sī sin ê ūn-tōng á-sī kháu-hō, chit ê sī lán ê Chú tuì ta̍k sî-tāi ê Ki-tok-tô͘ só͘ kau-tāi Thiⁿ-pē sûn-choân ê chí-ì; put-kò ū ēng chit-kù sī kū koh sī Sèng-keng ê oē, chóng-sī tī Eng-gú tuì 20 sè-kí í-lâi chiah khah ū teh ēng ê oē lâi piáu-hiān koh chi̍t-pái ê hùn-hoat kap ló͘-le̍k. Koh kî-thāi ū saⁿ-kap hia̍p-chok saⁿ-kap kè-e̍k, tuì án-ni oē-thang siu khah toā ê hāu-kó. Chit kù oē kiò-choè "Ecumenical,"lán kiám-chhái thang hoan-e̍k choè Phó͘-sè kàu-hoē á-sī chiàu hit ê loē-iông, chiū-sī Phó͘-sè kàu-hoē liân-bêng(chit kù oē sī hêng-iông-sû, só͘-í oē ēng tī chin-choē bêng-sú(sic.) ê thâu-chêng), goân-lâi sī tuì Lō͘-ka 2 chiuⁿ 1 chat " Thiⁿ-ē," Hi-lia̍p goân-bûn ê ì-sù chiū-sī chí lâng só͘ toà ê tê-kiû(sic.), koh pau-hâm chhin-chhiūⁿ tāi-ke lóng toà tī chi̍t keng chhù ê khoán-sit(Khoàⁿ tê-thâu ê sè-tiuⁿ oē).

Pún-tê:

Tuì Bîn-kok 44 nî, (Chú-āu 1955 nî), tī Bí-kok New York Hia̍p-hô Sîn-ha̍k-īⁿ(Union Theological Seminary, chhiáⁿ khoàⁿ 27 bīn ê siōng-phìⁿ) ū chhòng-pān bī-cheng-iú(sic.) ê kè-e̍k, chiū-sī chiām tēng 5 nî kú, siat-hoat muí nî tuì choân sè-kài kok tē-hng lâi thiau-soán nî chheng, chiân-tô͘ iú-uî ê Ki-tok-tô͘ chí-tō chiá 25 ê, hō͘ in chi̍t nî kú saⁿ-kap chò-hoé seng-oa̍h, tâm-lūn, kau-poê, gián-kiù. Tuì án-ni chhim-chhim ǹg-bāng oē toā-toā kòng-hiàn tī tâng-sim ha̍p-it kóng-khoah Chú ê hok-im.

Chhòng-pān ê sian-kak-chiá kā chit ê te̍k-pia̍t chiat-bo̍k hō miâ kiò "PARS" (Program of Advanced Peligio͘s Studies), bô ēng Sîn-ha̍k siōng, á-sī Ki-tok-kàu chò bêng-sû, ēng "Religio͘s" (chong-kàu)ê tōng-ki chiū-sī ài pau-hâm khah-khoah ê hoān-uî. (Só͘-í kin-nî thâu chi̍t pái ū chi̍t ê Hoê-kàu-tô͘ ê Tāi-ha̍k kàu-siū chham-ka).

Chit ê kè-e̍k 5 nî kú ê só͘ huì it-chhè tuì chio̍h-iû ki-kim uí-oân-hoē hōng-hiàn kau-tāi táng-sū-hoē kap Hia̍p-hô Sîn-ha̍k-īⁿ siat-hoat chit tiâu chióng-ha̍k kim hō miâ kiò chò Ecumenical fellowship, kiám-chhái chiàu goá só͘ lí-kái tio̍h ài e̍k chò Phó͘-sè kàu-hoē bêng-ū chiong-ha̍k-kim(sic.). Tuì án-ni " PARS" pia̍t miâ kiò Ecumenical Program(Phó͘-sè kàu-liân te̍k-pia̍t chiat-bo̍k).

Kám-siā Siōng Chú ê an-pâi, tit-tio̍h bó-hāu Tióng-êng Tiong-o̍h ê chhui-chiàn, siū tio̍h Chóng-hoē soán-sàng uí-oân-hoē ê thê-poa̍t. Koh choè-āu tit-tio̍h Bí-kok chú-pān tông-kio̍k(sic.) bô khì-hiâm, hō͘ goá tit-tio̍h chin toā ê kong-êng, chò lán Tâi-oân ê kàu-hoē thâu chi̍t pái ū hūn tī chit ê hok-khì. Goá ài chioh choá-bīn tuì chu-uī sian-poè chhim-chhim kám-siā kap piáu kèng-ì.

Tī chia seng-oa̍h kok-hāng ê loē-iông hui-siông ê hong-hù; nā beh siông-sè lâi siá kiám-chhái oē chiâⁿ-chò chi̍t pún sió-chheh, sū-si̍t-siōng choá bīn iā bē iông-ún, só͘-í goá ài ēng choè kán-tan ê hong-hoat hun choè ē-bīn kuí-hāng lâi siá, nā oē tàng choè tāi-ke tām-po̍h ê chham-khó chiū chin bān-hēng.

(I) Jī-gō͘ ê lâng tuì tó-uī lâi, sím-mi̍h khoán ê lâng lâi tī chia.

Kin-nî tō͘(1957-1958) sī tē 3 nî , tuì sè-kài kok-kok ê kàu-hoē ki-koan thê-miâ chham-ka, chho͘-sím ê ū 200 goā ê. Chho͘-sím liáu-āu 75 ê, siū kéng chham-ka ho̍k-sím āu lâi tuì chit tiong-kan chhú 25 ê lâng.

(1) Tuì kok-che̍k lâi hun:

Tuì 17 kok lâi, chū-iû Tiong-kok 1, Eng-kok 2, Hoat-kok 1, Tek-kok 1, ìn-tō͘ 4, Ji̍t-pún 2, Hân-kok 1, Nî-gâ-lī-a(Nigeria Hui-chiu) 1, Pa-ki-su-thàn 1, Pho-to-lī-ko (Puerorico) 1, Hui-li̍p-pin 2, Lâm Lô-tí-se-a (So͘th Rodesia, Hui-chiu) 1, Thó͘-ní-kî 1, Eng-kok se ìn-tō͘ 1, Lâm Hui-chiu Kiōng-hô-kok 1, Bí-kok 3, (tiong-kan chi̍t ê sī Hawaii), Yogoslavia 1, (chiàu Eng-bûn ê jī-bó ê sūn-sū).

(2) Tuì só͘ sio̍k ê kàu-hoē he̍k-sī chong-kàu lâi hun:

M̄-bián kóng, chí-ū chi̍t ê Hoê-kàu tô͘ í-goā, lóng sī Ki-tok-tô͘ hit ê só͘ sio̍k ê kàu-phài chhin-chhiūⁿ ē-bīn: Tiúⁿ-ló Kàu-hoē 9, Bí-í-bí-hoē (Methodist)4, Sèng-kong-hoē 3, Cho͘-ha̍p Kàu-hoē 3, Hô-lân Kui-chèng Kàu-hoē 1, Lō͘-tek-hoē 1, Chìm-sìn-hoē 1, Hi-lia̍p Chèng-kàu-hoē 2.

(3) Tuì sèng-piat kap nî-hoè lâi kóng:

Lâm--ê chiàm choè-toā to-sò͘ 22 ê, lú--ê 3 ê ; choè nî-khin--ê 29 hoè, choè chē hoè--ê 46 hoè, chóng-sī toā-pō͘-hūn lóng tī 32-35 hoè ê tiong-kan.

(4) Tuì kok lâng ê kang-chok chit-gia̍p lâi khoàⁿ:

Toā-pō͘-hūn sī bo̍k-su , Sîn-ha̍k-īⁿ ê kàu-siū; ū 6 ê pêng-sìn-tô͘, tiong-kan nn̄g ê sī Y.M.C.A. ê chóng-kàn-sū; kî-thaⁿ 4 ê sī kàu-io̍k-ka, ha̍k-hāu ê sian-siⁿ.                                       (Boē-oân).

## 漢羅（Ùi原文改寫）

「P. A. R. S.」佮ECUMENICAL FELLOWSHIP

普世教會宗教高及研究班佮名譽獎學金

(在美國Khó͘ Heng-jîn報)

1958年3月831期          p.20-21

序言：

耶穌基督的福音毋是kan-ta欲予特選的民族，á是一部分特殊階級的人享受。是欲予全世界普天下，萬百姓攏有份(路加2：10)。耶穌講，「恁著去招萬百姓來做學生，共 in行洗禮，予in歸佇父，囝，聖神的名」(馬太28：20)。設使做耶穌的學生是kan-ta為著個人的幸福，平安á是欲閃避將來的審判。按呢是真可憐，會予社會討厭，利己主義袂發光，是無作用的基督徒。按呢就是無明白天頂的上帝對伊的獨生囝耶穌基督所顯明予咱的旨意。

二十世紀科學，物質文明的進步佮交通的發達。世間人比以前不止較知影人所teh 蹛這个世界各樣的情形。對按呢今仔日的基督徒有對遮的新的刺激所產生的自覺。閣這擺迫切teh想佇這个時代的責任佮具體的工作。

感謝上主的恩典，大家不約而同發現著毋捌耶穌的人是比捌的人較濟，(根據1949年的統計，信耶穌的人不過是全世界人類的三份一若定)。大家按呢感覺做基督徒有失了本份。 「耶穌是世界的唯一的向望。咱的本份就是愛將耶穌基督的福音傳佇萬百姓的中間。」這毋是新的運動á是口號，這个是咱的主對逐時代的基督徒所交代天父純全的旨意；不過有用這句是舊閣是聖經的話，總是佇英語對20世紀以來才較有teh用的話來表現閣一擺的奮發佮努力。閣期待有相佮協作相佮計畫，對按呢會通收較大的效果。這句話叫做「Ecumenical，」咱撿彩通翻譯做普世教會á是照彼个內容，就是普世教會聯盟(這句話是形容詞，所以會用佇真濟名詞的頭前)，原來是對路加2章1節「天下，」希臘原文的意思就是指人所蹛的地球，閣包含親像大家攏蹛佇一間厝的款式(看題頭的細張話)。

本題：

對民國 44年，(主後1955年)，佇美國New York協和神學院(Union Theological Seminary，請看27面的相片)有創辦未曾有的計畫，就是暫訂5年久，設法每年對全世界各地方來挑選年青，前途有為的基督徒指導者25个，予in一年久相佮作伙生活，談論，交陪，研究。對按呢深深向望會大大貢獻佇同心合一廣闊主的福音。

創辦的先覺者共這个特別節目號名叫「PARS」(Program of Advanced Religio͘s Studies)，無用神學上，á是基督教做名詞，用「Religio͘s」(宗教)的動機就是愛包含較闊的範圍。(所以今年頭一擺有一个回教徒的大學教授參加)。

這个計畫5年久的所費一切對石油基金委員會奉獻交代董事會佮協和神學院設法這條獎學金號名叫做Ecumenical fellowship，撿彩照我所理解著愛譯做普世教會名譽獎學金。對按呢「PARS」別名叫Ecumenical Program(普世教聯特別節目)。

感謝上主的安排，得著母校長榮中學的推薦，受著總會選送委員會的提拔。閣最後得著美國主辦當局無棄嫌，予我得著真大的光榮，做咱台灣的教會頭一擺有份佇這个福氣。我愛借紙面對諸位先輩深深感謝佮表敬意。

佇遮生活各項的內容非常的豐富；若欲詳細來寫撿彩會成做一本小冊，事實上紙面也袂容允，所以我愛用做簡單的方法分做下面幾項來寫，若會當做大家淡薄的參考就真萬幸。

(I)二五个人對tó位來，甚物款的人來佇遮。

今年度(1957-1958)是第3年，對世界各國的教會機關提名參加，初審的有200外的。初審了後75个，受揀參加複審後來對這中間取25个人。

(1)對國籍來分：

對17國來，自由中國1，英國2，法國1，德國1，印度4，日本2，韓國 1，Nî-gâ-lī-a(Nigeria 非洲) 1，巴基斯坦1，波多利哥 (Puerorico) 1，菲立賓 2，Lâm Lô-tí-se-a (So͘th Rodesia，非洲) 1，土耳其1，英國se印度1，南非洲共和國1，美國3，(中間這8个是Hawaii)，Yogoslavia 1，(照英文的字毋的順序)。

(2)對所屬的教會或是宗教來分：

毋免講，只有一个回教徒以外，攏是基督徒彼个所屬的教派親像下面：長老教會9，美以美會 (Methodist)4，聖公會3，組合教會3，荷蘭歸正教會1，路得會1，浸信會1，希臘正教會2。

(3)對性別佮年歲來講：

男--的佔最大多數22个，女--的三个；最年輕--的29歲，最濟歲--的46歲，總是大部分攏佇32-35歲的中間。

(4)對國人的工作職業來看：

大部份是牧師，神學院的教授；有6个平信徒，中間兩個是Y. M. C. A. 的總幹事；其他4个是教育家，學校的先生。(未完)。
