---
title: "教會的使命"
categories:
  - 散文
tags:
  - 楊士養 Iûⁿ Sū-ióng
toc: true
toc_sticky: true
---

# Kàu-hoē ê Sù-bēng

## 文獻資訊

| 項目 | 資料 |
|---|---|
| 作者 | 楊士養 Iûⁿ Sū-ióng |
| 卷期 | 台灣教會公報 |
| 卷期 | 第675期 |
| 日期 | 1941/6 |
| 頁數 | 1 |

## 白話字（原文數位化）

Kàu-hoē ê Sù-bēng

Iûⁿ Sū-ióng

1941年6月675期        1-2

Phí-jîn in-uī sū-bū ê tîⁿ-poàⁿ, bē thang siông-siông tī choá-bīn kap lia̍t-uī kau-poê. Chóng-sī tī 4 goe̍h boa̍t-ji̍t, Chú-pit Ko Tek-chiong Sian-seⁿ ū kiò goá tio̍h pī-pān chi̍t tè lâi chhut tī 6 goe̍h hō ê Pò, chò siat-kàu kì-liām ê saⁿ bián-lē. Sui-jiân ham-bān kiah-pit koh bô êng, iáu-kú khoàⁿ Ko Sian-seⁿ ê hó ì chiū suî-sî kā i tah-èng. Taⁿ Ko Sian-seⁿ í-keng lī-khui sè-kan, goá kám-kak chit ê iok-sok pí khiàm-chè koh-khah iàu-kín. Só͘-í chit-tia̍p siá kuí kù lâi oân-liáu chit ê chek-jīm.

Lâm-pō͘ Kàu-hoē tuì kiàn-siat kàu taⁿ sī tē 76 nî. Hit tiong-kan ū le̍k-koè chē-chē ê kan-lân khùn-khó͘, kai-chài tit-tio̍h Siōng-tè ê ín-chhoā chiàu-kò͘. Só͘-í kàu-hoē ū khah chē, sìn-tô͘ ū khah ke, hiàn-kim ê siàu-gia̍h iā ná chìn-pō͘. Che si̍t-chāi tio̍h kám-siā Chú. Tī chit ê 6 ge̍h tē 3 lé-pài-ji̍t, lán ài kú-hêng siat-kàu kì-liām lé-pài. ǹg-bāng tī chit-sî lán m̄-nā ài kám-siā o-ló, iā tio̍h hoán-séng chhàm-hoé, soà koat-sim ài uī Chú ê Kàu-hoē lâi hùn-tò͘ ló͘-le̍k. Kàu-hoē sī tuì Siōng-tè ê oē kap Ki-tok ê pó-hoeh lâi kiàn-siat ê iú-ki-thé, só͘-í tē-chiūⁿ ê kàu-hoē sī tāi-piáu Siōng-tè kok. In-uī án-ni, Kàu-hoē ê Sù-bēng hui-siông tiōng-tāi. Tī Sin-iok tiong ū ēng kuí-nā hāng phì-jū lí-sióng ê kàu-hoē.(1) Kàu-hoē sī chhin-chhiūⁿ chhù-the̍h(Thài 16:18 ; I Lîm 3:10-15: Hut 2:20-22). Tē-ki sī Iâ-so͘ Ki-tok , só͘ khí ê lóng tio̍h saⁿ liân-lo̍k, chiâⁿ-chò Sèng-tiān, thang hō͘ Siōng-tè ê Sîn khiā-khí.(2) Kàu-hoē sī Ki-tok ê Sin-thé(I Lîm 12:12, 27). Só͘-í ta̍k-thé tio̍h saⁿ liân-chiap , soà hâng-ho̍k Ki-tok chò thâu. (3) Kàu-hoē sī chhin-chhiūⁿ Sin-niû(Hut 5:32; Khé 19:7,21:2,9). Sin-niû tio̍h kèng-thiàⁿ tiōng-hu lâi hō͘ i hoaⁿ-hí.

Taⁿ m̄-chai lán Lâm-pō͘ Kàu-hoē sī khí tī Iâ-so͘ Ki-tok ê tē-ki téng, chiâⁿ-chò Siōng-tè ê Sîn só͘ khiā-khí ê Sèng-tiān á m̄-sī? Chhiáⁿ tāi-ke hoán-séng. iū-koh lán m̄-chai ta̍k-thé ū saⁿ liân-lo̍k, lâi hâng-ho̍k Ki-tok chò thâu á bô? Tio̍h bong lán ê sim-koaⁿ lâi ka-kī mn̄g. Ki-tok chò kàu-hoē ê tiōng-hu, lán chò I ê sin-niû. M̄-chai lán Lâm-pō͘ Kàu-hoē ū chng-thāⁿ hó-khoàⁿ hō͘ Ki-tok hoaⁿ-hí á bô? Tī Siat-kàu ê Kì-liām-ji̍t, chhiáⁿ tāi-ke hoán-séng í-siōng só͘ mn̄g hit kuí-nā-hāng. Kiaⁿ-liáu lán bē thang chò hó ê sèng-tiān hō͘ Siōng-tè ê Sîn khiā-khí, iā kiaⁿ-liáu m̄-sī suí-suí ê sin-niû hâng-ho̍k Ki-tok chò thâu lâi hō͘ I hoaⁿ-hí.

Tio̍h kak-chhéⁿ ah, Lâm-pō͘ Kàu-hoē! Kin-nî sī lán keng-sin chhut-hoat(更新出發) ê tē-it nî - Kí-goân 2601, A. D. 1941, chiū-sī Lâm-pō͘ Kàu-hoē oân-choân tio̍h ka-kī kiâⁿ ê thâu-chi̍t nî. Tī chit sî-chūn lán tio̍h kám-siā Siōng-tè ê hông-in, iā siàu-liām chu sian-poè ê hi-seng ló͘-le̍k. Koh-khah iàu-kín tio̍h ū koat-sim hùn-tò͘ ê cheng-sîn. Hâng-ho̍k Ki-tok chò thâu , chhú it-tì hia̍p-tiau ê hêng-tōng, lâi tí-tng siâ-mô͘ choē-ok. Koat-toàn m̄-thang ū hun-li̍h ê sim, tio̍h tāi-tông thoân-kiat; chiah ê thang chò kian-kò͘ ê sèng-tiān hō͘ Siōng-tè ê Sîn khiā-khí. Lán m̄-nā ài ū hùn-tò͘ ê cheng-sîn lâi tì-tng goā-te̍k, iā tio̍h chéng-tùn loē-iông hō͘ i chhiong-si̍t hó-khoàⁿ, chiah thang chò bí-lē ê sin-niû khiā tī Ki-tok ê bīn-chêng lâi hō͘ I hoaⁿ-hí. Lia̍t-uī hiaⁿ-tī chí-moē ah! Ta̍k-lâng tio̍h hoán-séng , tû-khì ka-kī ê ù-tiám, chiah thang hō͘ kàu-hoē chheng-khì-siùⁿ. Kàu-hoē sèng-kiat , koh tit-tio̍h Ki-tok ê Sîn chò lán sèⁿ-miā ê toā khuì-la̍t; lán chiah ē thang tuì goā lâi hùn-hoa̍t.

Khí-lâi, lán tuì chia lâi-khì.

## 漢羅（Ùi原文改寫）

教會的使命

楊士養

1941年6月675期        1-2

鄙人因為事務的纏絆，袂通常常佇紙面佮列位交陪。總是佇4月末日，主筆高德章先生有叫我著備辦一塊來出佇6月號的報，做設教紀念的相勉勵。雖然憨慢kiah筆閣無閒，iáu-kú看高先生的好意就隨時共伊答應。Taⁿ高先生已經離開世間，我感覺這个約束比欠債閣較要緊。所以這霎寫幾句來完了這个責任。

南部教會對建設到taⁿ是第76年。彼中間有歷過濟濟的艱難困苦，佳哉得著上帝的引chhoā照顧。所以教會有較濟，信徒有較加，獻金的數額也ná 進步。這實在著感謝主。佇這个6月第3禮拜日，咱愛舉行設教紀念禮拜。向望佇這時咱m̄-nā愛感謝呵咾，也著反省懺悔，紲決心愛為主的教會來奮鬥努力。教會是對上帝的話佮基督的寶血來建設的有機體，所以地上的教會是代表上帝國。因為按呢，教會的使命非常重大。佇新約中有用幾若項譬喻理想的教會。(1)教會是親像厝宅(太16：18 ；I林 3：10-15：弗 2：20-22)。地基是耶穌基督，所起的攏著相連絡，成做聖殿，通予上帝的神徛起。(2)教會是基督的身體(I林12：12，27)。所以逐體著相連接，紲降服基督做頭。(3)教會是親像新娘(弗5：32；啟19：7，21：2，9)。新娘著敬疼丈夫來予伊歡喜。

Taⁿ毋知咱南部教會是起佇耶穌基督的地基等，成做上帝的神所徛起的聖殿抑毋是？請大家反省。又閣咱毋知逐體有相連絡，來降服基督做頭抑無？著摸咱的心肝來家己問。基督做教會的丈夫，咱做伊的新娘。毋知咱南部教會有裝飾好看予基督歡喜抑無？佇設教的紀念日，請大家反省以上所問彼幾若項。驚了咱袂通做好的聖殿予上帝的神徛起，也驚了毋是媠媠的新娘降服基督做頭來予伊歡喜。

著覺醒ah，南部教會！今年是咱更新出發(更新出發) 的第一年-紀元2601，A.D. 1941，就是南部教會完全著家己行的頭一年。佇這時陣咱著感謝上帝的鴻恩，也數念諸先輩的犧牲努力。閣較要緊著有決心奮鬥的精神。降服基督做頭，取一致協調的行動，來抵擋邪魔罪惡。決斷毋通有分裂的心，著大同團結；chiah 的窗做堅固的聖殿予上帝的神徛起。咱m̄-nā愛有奮鬥的精神來抵當外敵，也著整頓內容予伊充實好看，才通做美麗的新娘徛佇基督的面前來予伊歡喜。列位兄弟姊妹ah！逐人著反省，除去家己的污點，才通予教會清氣相。教會聖潔，閣得著基督的神做咱性命的大氣力；咱才會通對外來奮發。

起來，咱對遮來去。
