---
title: "信仰美談"
categories:
  - 散文
tags:
  - 無lo̍h名
toc: true
toc_sticky: true
---

# Sìn-gióng Bí-tâm

## 文獻資訊

| 項目 | 資料 |
|---|---|
| 作者 | 無lo̍h名 |
| 卷期 | 台灣教會公報 |
| 卷期 | 第659號 |
| 日期 | 1940/2 |
| 頁數 | 6-7 |

## 白話字（原文數位化）

Sìn-gióng Bí-tâm

Chhiah-bé chek

(An-pîn-seng kì)

194002 659 hō p.6-7

(Chiap chiaⁿ-goe̍h tē 5 bīn)

9. Chut-gia̍p thoân-tō. Kiù-chú 1892 nî, chhun-kuì tuì Tâi-lâm Sîn Ha̍k-hāu chut-gia̍p, siū Kàu-sū-hoē phài lâi toà Giâm-chêng ê kàu-hoē. Che sī i chêng bat toà chia kà Sió-o̍h, tāi-ke se̍k-sāi, kiam koán Koan-á-niá, Pe̍h-hô ê kàu-hoē, án-ni sī chi̍t lâng koán 3 ê kàu-hoē. Tī hit-nî chiū kap Gô͘--s7 Boé kiat-hun, lâi chiâⁿ oân-boán ê ka-têng. Tī chia chāi-khîn 4 nî kú.

Kàu-sū-hoē chiū bēng-lēng i, tio̍h choán-khîn khì Phêⁿ-ô͘ Má-kong ê kàu-hoē.

Hit-sî Ji̍t Chheng chiàn-cheng, Chheng-tiâu tāi-pāi, chiong Tâi-oân kat-jiōng hō͘ Ji̍t-pún. Hông-kun í-keng chiàm-niá Phêⁿ-ô͘ Má-kong, Chheng-tiâu ê Sū-lēng-koaⁿ Lâu Eńg-hok, chiong Tâi-oân kái chò Bîn-chú-kok, iā hoat-hêng choá-phiò, beh kap Hông-kun khòng-chiàn. Tâi-oân ê káng-kháu lóng ū Lâu Eńg-hok ê peng pé-siú.

Chhiah-bé chek beh tuì Tang-chio̍h káng chē chûn koè Phêⁿ-ô͘. Kàu-uī ji̍t beh lo̍h hái lah! Lâu Eńg-hok ê peng mn̄g kóng, "Lí beh khì tó-uī."  ìn,"beh khì Phêⁿ-ô͘ thoân tō-lí." Peng chiū kóng, "Hiān-sî Phêⁿ-ô͘ í-keng hō͘ Ji̍t-pún peng chiàm-niá. Goán ê kun beh kap in koat-chiàn. Lí káⁿ sī Ji̍t-pún kun ê thàm-cheng, ji̍p-kàu lâng hoat-le̍k to-toan, si̍t-chāi chin khó-o͘N3." Suî-sî chiū kā i kiám-cha hêng-lí. Hit-sî Pa khek-lé Bo̍k-su, ū kià kuí-nā tiuⁿ phoe beh hō͘ Ji̍t-pún ê kun-koaⁿ, in-uī kuí-uī kun-koaⁿ sī sìn-chiá, Pa Bo̍k-su bat in, sī beh kā in chhéng-an. Kai-chài tit-tio̍h Siōng-tè ê pì-iū, tāi-seng ē hiáu chiong phoe khǹg tī piáⁿ-siuⁿ-lāi, Lâu Eńg-hok ê peng chhiau bô tio̍h, nā hō͘ chhiau-tio̍h, ún-tàng ē tú-tio̍h chhèng-sat. Sui-jiân chhiau bô chèng-kù, iā m̄-chún i khì Phêⁿ-ô͘. Toà hia kuí-nā ji̍t, Pa Bo̍k-su siá phoe kiò i tuì An-pêng-káng khah hó. Hit-sî lō͘-tiong ê thó͘-huí chin chhiong-sēng, chhah si̍t iā lân poe. Chhiah-bé chek chiū chiong hêng-lí, ká chong chò bē chheh ê lâng, pek-chhiat kî-tó, kai-chài pêng-an kàu Tâi-lâm. Tuì Tâi-lâm chē chûn kàu An-pêng, Koeh iām sái chûn, tô͘-tiong tú-tio̍h Lâu Eńg-hok ê peng, teh cha-mn̄g, Koeh iām toā siaⁿ kóng, beh khì An-pêng, Koeh iām sī tong-sî kûn-thâu choè ko-siōng, chin ū la̍t, lâng-lâng bat i. Kàu An-pêng thiⁿ o͘ tē àm, chhoē bô chûn thang koè Phêⁿ-ô͘, in-uī chûn lóng siū Lâu Eńg-hok ê peng kìm-chí. Kai-chài chhoē-tio̍h bó͘ chûn, chiū lī-khui Tâi-oân. Hái-tiong tú-tio̍h toā-hong, tī chûn-lāi sì mê sì ji̍t, sin-khu koh jiám-tio̍h tāng-pēⁿ, chin sī guî-hiám. Kai-chài tit-tio̍h Siōng-tè pì-iū bô sū siōng-lio̍k.

Bêng-tî 28 nî 6 goe̍h 4 ji̍t kàu Má-kong kàu-hoē, hoē-iú chū-chi̍p tī pài-tn̂g tāi-ke hoaⁿ-hí kám-siā Siōng-tè.

Bêng-tì 28 nî, kū-le̍k 2 goe̍h kan, Hông-kun chiàm-niá Phêⁿ-ô͘, pài-tn̂g kun-tuī teh sú-iōng. āu-lâi ū kun-koaⁿ kuí-nā lâng, sī jia̍t-sim ê sìn-chiá, cha-mn̄g ū pài-tn̂g bô? Lâng kā in kóng, i chiū bēng-lēng, tio̍h chhian-soá khì pa̍t-uī, chiong pài-tn̂g piàⁿ hō͘ chheng-khì, siau-to̍k, thó í-toh, pâi-lia̍t hó-sè, iā hiàn-kim chò kàu-hoē ê huì-iōng, siông-siông chū-chi̍p lé-pài, lâi pài-tn̂g o̍h Tâi-oân-oē, gâu pó-hō͘ sìn-chiá, hó khoán-thāi thoân-kàu-chiá. Chhiah-bé chek tī chia chò Siōng-tè ê kang, sim sī chin pêng-an, chai Ji̍t-pún ê kun-tuī chin ū tia̍t-sū, giâm-siú kun-lu̍t, hó khoán-thāi peh-sèⁿ. Só͘-í Phêⁿ-ô͘ ê jîn-bîn, tāi-ke chin pêng-an koè-ji̍t.

＊    ＊    ＊    ＊

Ū liû-thoân kóng Chú Iâ-so͘ kap ha̍k-seng beh lī-khui bó͘ hiuⁿ-siā ê sî, tī hit ê kháu-bīn ū khoàⁿ-kìⁿ kui-tīn lâng uî-teh khoàⁿ chi̍t-chiah sí ê káu. Chèng-lâng khah chē lóng phīⁿ am-teh, kí-kí tu̍h-tu̍h teh kóng-khí hit chiah sí-káu pháiⁿ khoàⁿ ê hêng-thé. Chóng-sī lán ê Chú Iâ-so͘ chi̍t-ē oá-khì khoàⁿ, chiū kan-ta kóng,"Chin-chu pó-ge̍k sī m̄-ta̍t-tio̍h i ê chhuì-khí ê pe̍h."

Tuì I kóng chit kù oē hō͘ lán chai, Chú só͘ chù-ba̍k--ê sī kap chèng-lâng bô siāng khoán. I tuì lâng ê khoàⁿ-hoat ia̍h sī án-ni. Sī tāi-seng khoàⁿ lâng ê hó-chhù, suí ê tiám.

(Boē-oân).

## 漢羅（Ùi原文改寫）

信仰美談

赤馬叔

(An-pîn-seng記)

194002 659號 p.6-7

(接正月第5面)

9.卒業傳道。救主1892年，春季對台南神學校卒業，受教士會派來蹛岩前的教會。這是伊前捌蹛遮教小學，大家熟似，兼管關仔嶺，白河的教會，按呢是一人管3个教會。佇彼年就佮吳--氏Boé結婚，來成圓滿的家庭。佇遮在勤4年久。

教士會就命令伊，著轉勤去澎湖馬公的教會。

彼時日清戰爭，清朝大敗，將台灣割讓予日本。皇軍已經佔領澎湖馬公，清朝的司令官劉永福，將台灣改做民主國，也發行紙票，欲佮皇抗戰。台灣的港口攏有劉永福的兵把守。

赤馬叔欲對東石港坐船過澎湖。到位日欲落海啦！劉永福的兵問講，「你欲去佗位。」應，「欲去澎湖傳道理。」兵就講，「現時澎湖已經予日本兵佔領。阮的軍欲佮in決戰。你敢是日本軍的探偵，入教人法力多端，實在真可惡。」隨時就共伊檢查行李。彼時巴克禮牧師，有寄幾若張批欲予日本的軍官，因為幾位軍官是信者，巴牧師捌in，是欲共in請安。佳哉得著上帝的庇佑，代先會曉將批囥佇餅箱內，劉永福的兵搜無著，若予搜著，穩當會拄著銃殺。雖然搜無證據，也毋准伊去澎湖。蹛遐幾若日，巴牧師寫批叫伊對安平港較好。彼時路中的土匪真昌盛，插翅也難飛。赤馬叔就將行李，共裝做賣冊的人，迫切祈禱，佳哉平安到台南。對台南坐船到安平，郭iām駛船，途中拄著劉永福的兵，咧查問，郭iām大聲講，欲去安平，郭iām是當時拳頭做高尚，真有力，人人捌伊。到安平天烏地暗，揣無船通過澎湖，因為船攏受劉永福的兵禁止。佳哉揣著某船，就離開台灣。海中拄著大風，佇船內四暝四日，身軀閣染著重病，真是危險。佳哉得著上帝庇佑無事上陸。

明治28年6月4日到馬公教會，會友聚集佇拜堂大家歡喜感謝上帝。

明治28年，舊曆2月間，皇軍佔領澎湖，拜堂軍隊咧使用。後來有軍官幾若人，是熱心的信者，查問有拜堂無？人共in講，伊就命令，著遷徙去別位，將拜堂摒予清氣，消毒，討椅桌，排列好勢，也獻金做教會的費用，常常聚集禮拜，來拜堂學台灣會，gâu保護信者，好款待傳教者。赤馬叔佇遮做上帝的工，心是真平安，知日本的軍隊真有秩序，嚴守軍律，好款待百姓。所以澎湖的人民，大家真平安過日。

＊    ＊    ＊    ＊

有流傳講主耶穌佮學生欲離開某鄉社的時，佇彼个口面有看見規陣人圍咧看一隻死的狗。眾人較濟攏鼻掩咧，指指揬揬咧講起彼隻死狗歹看的形體。總是咱的主耶穌一下倚去看，就干焦講，」珍珠寶玉是毋達著伊的喙齒的白。」

對伊講這句話予咱知，主所注目的是佮眾人無siāng款。伊對人的看法亦是按呢。是代先看人的好處，媠的點。

(未完)。
