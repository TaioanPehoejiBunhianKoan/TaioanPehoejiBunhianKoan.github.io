---
title: "台灣誌"
categories:
  - 散文
tags:
  - 無lo̍h名
toc: true
toc_sticky: true
---

# Tâi-oân-chì

## 文獻資訊

| 項目 | 資料 |
|---|---|
| 作者 | 無lo̍h名 |
| 卷期 | 台南府城教會報 |
| 卷期 | 第161卷 |
| 日期 | 1898/7 |
| 頁數 | 60 |

## 白話字（原文數位化）

Tâi-oân-chì

1898.07 161 koàn p.60-61

Chū Tâi-oân kui Ji̍t-pún pán-tô͘ liáu-āu, ū ké-oāⁿ chē-chē hāng, chhin-chhiūⁿ Koān-hūn ê kài-hān, siat pān-bū-sū kap phoe-kio̍k, lóng ū iàu-kín ê koân-hē, lán eng-kai tio̍h siong-se̍k, ta̍k-hāng ē lī-piān m̄-bián huì-khì.

Lūn chá-chêng ê Koān-hūn, khiok ū Biâu-le̍k, Chiang-hoà, Hûn-lîm, An- pêng, kap Hêng-chhun; taⁿ hiah-ê miâ chò Koān bô teh ēng. Sin siat ê Koān Thiaⁿ ū pâi-lia̍t tī ē-té; chóng-sī só͘ kì-ê lí-hūn lóng sī chiàu Ji̍t-puú ê lō͘-thêng lâi kì. Lín o̍h-ni̍h ê ha̍k-seng nā ài khe-khó, tio̍h chai Ji̍t-pún ti̍t-hêng ê chi̍t-lí tí Chheng-kok ê la̍k-lí liân 780 pō͘ ê gia̍h; Ji̍t-pún sù-hong ê chi̍t-lí tí Chheng-kok ê 46.24 sù-hong lí ê gia̍h.

1.Tâi-pak-koān. Koān-thiaⁿ siat tī Tâi-pak siâⁿ-lāi, chiū-sī Chóng-tok toà tī-hia thóng-hat choân Tâi ê chèng-sū; iáu-kú chiàu hit-tah ê tē-lí lēng-goā ū hun-siat Ki-liông kap Tām-chuí ê Chi- thiaⁿ. Tâi-pak-koān tang-sai tn̂g iok ū 16 lí, lâm-pak 17 lí; khoah sī chha-put-to 273 ê sù-hong lí. Koān-lāi ke kap chng-siā ê gia̍h ha̍p-kiōng 1437 ê, kháu- chàu iok ū 7,8812, thâu-chhuì ū 49, 6468 lâng. Chóng-kiōng ū pó-lí 14 ê; pān- bū-sū 13-ê.

2.Sin-tek-koān. Koān-thiaⁿ siat tī Tek-chhàm-siâⁿ-lāi; tang-sai ê kài-hān 15 lí; lâm-pak 20 lí; khoah 330 ê sù- hong lí. Pak-kài sī Tâi-pak-koān, lâm- kài sī Tâi-tiong-koān; nā-sī tang-pêng ū toā-soaⁿ thóng-khí chò kài-hān. Sai- hng chi̍t-phìⁿ ê pêⁿ-po͘ it-ti̍t kàu hái. Koān-lāi ke kap chng-siā ê gia̍h ha̍p- kiōng 1145 ê ; kháu-chàu ū 8,3768 ê; thâu-chhuì 2,71505 lâng; pó-lí 6 ê; pān-bū-sū 11 ê.

3.Tâi-tiong-koān. Tâi-tiong-koān 1 thiaⁿ tī kū-sî ê Tâi-oân-hú-siâⁿ-lāi. Tī-1 hia khí-thâu ū siat nn̄g ê chi-thiaⁿ tiàm Chiang-hoà kap Po͘-lí-siā, taⁿ í-keng hoè-1 bô. Kài-hān-lāi, tang-sai 23 lí; lâm-pak 15 lí; sì-uî khoah 345 ê sù-hong lí. Sai-hng keh hái kap Chheng-kok ê Choân- chiu hn̄g-hn̄g saⁿ tuì-bīn. Tang-hng chi̍t-toāⁿ kha-chiah poē toā-soaⁿ. Khoàⁿ hit-ê tē ê sì-bīn hóng-hut chin-chhiūⁿ Sin- tek-koān. I-ê ke kap chng-siā ê siàu-gia̍h ū 1304 ê; kháu-chàu 1,3429 ê; thâu- chhuì 49,0465 lâng; pó-lí 26 ê; pān- bū-sū 15 uī.

4.Ka-gī-koān. Ka-gī-koān-thiaⁿ tī Ka-gī-siâⁿ-lāi; chiáng-koah2 tang-sai 23 lí; lâm-pak 18 lí; tē-bīn 415 ê sù-hong lí; pí Tâi-tang-koān khah sè; m̄-kú i-ê peh-sìⁿ kàu hiah chē, sī chò choân Tâi ta̍k-koān ê thân-ba̍k. I-ê ke kap chng-siā ê siáu-gia̍h ū 1959 ê; kháu-chàu 12,0787 ê; thâu-chhuì 53,5763 lâng; pó-lí 26 ê; pān-bū-sū 14 uī. Chá-chêng Koān-thiaⁿ ê miâ sī Chu-lô-san, in-uī iú-kong Chheng-kok ê Hông-tè oāⁿ-chò Ka-gī.

5.Tâi-lâm-koān. Koān-thiaⁿ tī Tâi- lâm-hú-siâⁿ-lāi; koán-hat tang-sai 15 lí; làm-pak 8 lí; tē-bīn ū 120 ê sù-hong lí. I-ê ke kap chng-siā ū 892 ê; kháu-chàu 4,8119 ê; thâu-chhuì 19,6169 lâng; pó-lí 40 ê; pān-bū-sū 6 uī. Nn̄g saⁿ-pah-nî chêng, chāi Tâi-lâm-siâⁿ ê tē, ū chit ê sió-khoá hoan-siā miâ-kiò Sa-kam; tuì Tēⁿ Kok-sèng lâi liáu-āu, hit-ê miâ oāⁿ- chò Chhiah-khàm; Tâi-oân-tó kui Chheng-kok ê sî, tī-hia ū kiàn-tì Tâi- oân-hú-siâⁿ, kàu Lâu Khim-chhe ê chhiú, hit ê tē-hō koh oāⁿ-chò Tâi-lâm-hú-siâⁿ.

6.Hōng-soaⁿ-koān. Koān-thiaⁿ tī Pi- thâu-siâⁿ-lāi. Tang-sai ê kài-hān 15 lí; lâm-pak 22 lí; tē-bīn kiōng ū 330 ê sù- hong li, lio̍h-á ná-chhin-chhiūⁿ saⁿ-kak- chiam ê khoán. I-ê ke kap chng-siā ê siàu-gia̍h ū 1817 ê; kháu-chàu ū 7,5053 ê; thâu-chhuì 40,5800 lâng; pó-lí 43 ê; pān-bū-sū 11 uī. Sio̍k Koān-lāi lēng- goā ū chi̍t-tè hái-sū-á hō-chò Sió-liû- khiû, sī kap Tang-káng ê káng-kháu lio̍h- á saⁿ tuì-bīn.

7.Tâi-tang-koān. Tû-chhut pak-hng ê Gî-lân-thiaⁿ, lâm-hng ê Hōng-soaⁿ- koān só͘-sio̍k ê tē, lóng sī Tâi-tang-koān koah2-hat-ê. I tang-sai ê kài-hān sī 18 lí; lâm-pak 62 lí; tē-bīn 1116 sù-hong lí ê toā. Lūn i-ê pó-lí, ke,kap chng-siā ê gia̍h, bē-tit-thang chai kàu siông-sè; in- uī kài-hān-lāi ū koân-soaⁿ hiám-niá khah chē sī chhiⁿ-hoan teh toà; to̍k-to̍k lâm- hng Pi-lâm ê tē khah pîⁿ-tháⁿ nā-tiāⁿ. Tâi-tang-koān jîn-ke ê siàu-gia̍h iok ū 1,4000 ê; thâu-chhuì chha-put-to 7,0000 lâng. Pān-bū-sū iáu-boē tiāⁿ-tio̍h, sī chiàu tē-lí ê lī-piān lâi siat. Khoàⁿ jîn- ke ê chē-chió, hiān-kim í-keng ū 3 uī.

8.Gî-lân-thiaⁿ. Chāi Tâi-oân tô͘ ê tang-pak pêng. Tang-saiⁿ ê kài-hān 6 lí; lâm-pak 11 lí; tē-bīn put-kò 33 ê sù- hong khoah. I-ê ke kap chng-siā ū 278 ê; kháu-chàu 2,1464 ê; thâu-chhuì 11,4095 lâng; pó-lí 12 ê; pān-bū-sū 4 uī. Lēng-goā ū hái-sū-á tī tang-pêng- iûⁿ, miâ-kiò Kū-soaⁿ. Gî-lân tē chá ê sî hoan miâ chiū-sī Kabalan, āu-lâi Hàn- jîn oāⁿ-chò Kap-chú-lân.

9. Phêⁿ-ô͘-thiaⁿ. Bîn-chéng-thiaⁿ siat tī Má-keng-siâⁿ. Koán-hat ê hiuⁿ-lí ha̍p- kiōng 94 ê; kháu-chàu 8945 ê; thâu- chhuì 4,9450 lâng; pān-bū-sū ū 5 uī. Chiàu Chheng-kok ê koaⁿ teh chhâ Phêⁿ- ô͘-thiaⁿ ū 72 chng, 33 ê hái-sū, m̄-kú hiah-ê hái-sū iok ū 12 ê bô lâng toà. Hiān-sî Ji̍t-pún koaⁿ teh siat-hoat beh tī Ka-poà-sū khí teng-lâu, in-uī oá hit tah siông-siông ū phah-phoà chûn ê sū. Téng-bīn só͘ kì-ê bô kóng-khí chheⁿ-hoan-siā kap i-ê lâng-gia̍h, chóng-sī kīn- lâi Ji̍t-pún lâng lio̍h-á ū chhâ. I kóng in pún-tē hoan ê lâng-gia̍h chiū-sī:─ ta-po͘--ê 3,6272; cha-bó͘--ê 3,2576; ha̍p- kiōng 6,8848 lâng.

án-ni, chiàu Ji̍t-pún koaⁿ chō ê ke- kah, thong Tâi-oân-tô͘-sio̍k ū 269,3263 lâng teh toà. Nā-sī chheⁿ-hoan-ê bô sǹg chāi-lāi, ū 8926 ke-chhī kap chng-siā. Taⁿ chit ē-té sī pâi-lia̍t thong Tâi- oân-sio̍k ū kià phoe, Pau, gîn-toaⁿ, í- ki̍p tiān-pò ê kio̍k, lī-piān thang chhut- chāi lâng khì-kià. Lūn-phoe, nā-sī 2 chîⁿ- lāi tang--ê, iā ta̍t 2 chiam ê iû-phiò, chiū ē-tit kàu Tâi-oân kok phoe-kio̍k kài- koán ê só͘-chāi. Beh kià sió-pau, gîn- toaⁿ, tiān-pò, tī-chia bô-uī thang siông- sè kóng, kiám-chhái āu tiuⁿ ê Pò thang chiap-soà lâi kì.

Tâi-pak-koān:─

Koān-siâⁿ-lāi ... ... ... ... ... Taihoku

Toā-tiū mtìaⁿ ... ... ... ... ... .Titokei

Tām-suí ... ... ... ... ... ... ...Tansui

Chuí-tńg-kha ... ... ... ... ...Suihenkiyaku

Teng-siang-khe ... ... ... ... Chosokei

Ke-lâng ... ... ... ... ... ... ... Kiirun

Kim-pau-lí ... ... ... ... ... ...Kimpori

Thô-á-hn̂g ... ... ... ... ... ... Toshiyen

Toā-kho͘-hām ... ... ... ... ... Taikokan

Sin-tek-koān:─

Koān-siâⁿ-lāi ... ... ... ... ... ...Shinchiku

Biâu-le̍k ... ... ... ... ... ... ... .Biorotsu

āu-lâng ... ... ... ... ... ... ... ..Koro

Tāi-kah ... ... ... ... ... ... ... ...Taiko

Tâi-tiong-koān:─

Koān-siâⁿ-lāi... ... ... ... ... ... ... ..Taichiu

Chiang-hoà ... ... ............... ..Shoka

Lo̍k-káng... ... ... ... ... ... ... ..Kokho

Hô͘-lô͘-tun ... ... ... ... ... ... ... .. .Koroton

Tang-sì-kak ... ... ... ... .... ..Taikaku

Pak-táu ... ... ... ... ... ... ... ..Hokuto

Lîm-kí-po͘ ... ... ... ... ... ... ... ..Kinkiho

Po͘-lí-siā ... ... ... ... ... ... ... ..Horisha

Hûn-lîm ... ... ... ... ... ... ... ....Unrin

Ka-gī-koān:─

Koān-siâⁿ-lâi ... ... ... ... ... ... ... ..Kagee

Pak-káng ... ... ... ... ... ... ... .. Hokho

Phoh-á-kha ... ... ... ... ... ....Bokushikiyaku

Sin-iâⁿ-chng ... ... ... ... ... ... ...Shinyeisho

Chan-bûn-khe ... ... ... ... ... ... Sobunkei

Tâi-lâm-koān:─

Koān-siâⁿ-lāi... ... ... ... ... ... ... .. Tainan

An-pêng ... ... ... ... ... ... ... ..Anping

Hōng-soaⁿ-koān:─

Koān-siâⁿ-lāi ... ... ... ... ... ... ... .. ..Hongan

A-kong-tiàm ... ... ... ... ... ... ... ..Akoten

Han-chû-liâu ... ... ... ... ... ... ... .. ..Banshorio

Táⁿ-káu ... ... ... ... ... ... ... .. ...Takau

Tang-káng ... ... ... ... ... ... ... .. ..Toko

Pang-liâu... ... ... ... ... ... ... ..Borio

Hêng-chhun ... ... ... ... ... ... ... ..Koshun

Tâi-tang-koān:─

Koān-siâⁿ-lāi ... ... ... ... ... ... ...Taito

Gî-lân-thiaⁿ:─

Siâⁿ-lāi ... ... ... ... ... ... ... .. Giran

Sò͘-ò ... ... ... ... ... ... ... ..Soo

Phêⁿ-ô͘-thiaⁿ:─

Siâⁿ-lāi ... ... ... ... ... ... ... ..Bokoto

## 漢羅（Ùi原文改寫）

台灣誌

1898.07 161卷 p.60-61

自台灣歸日本版圖了後，有改換濟濟項，親像縣份ê界限，設辦務署kap批局，攏有要緊ê權係，咱應該著相熟，逐項會利便m̄免費氣。

論早前ê縣份，卻有苗栗、彰化、雲林、安平kap恆春；今hiah ê名做縣無bô teh用。新設ê 縣廳有排列tī下底；總是所記ê里份攏是照日本ê路程來記。Lín學物ê學生若ài科考，著知日本直行ê一里tú清國ê六里連780步ê額；日本四方ê一里tú清國ê 46.24四方里ê額。

1.台北縣。縣廳設tī台北城內，就是總督住tī hia統轄全台ê政事；iáu kú照hit tah ê地理另外有分設基隆kap淡水ê支廳。台北縣東西長約有 16里，南北17里；闊是差不多273 ê 四方里。縣內街kap庄社ê額合共1437個，口灶約有7，8812，頭嘴 有49， 6468人。總共有保里14 個；辦務署13 ê個。

2.新竹縣。官廳設tī竹塹城內；東西ê界限15里；南北20里；闊330 ê四方里。北界是台北縣，南界是台中縣；nā sī東爿有大山thóng起做界限。西方一片ê平埔一直到海。縣內街kap庄社ê額合共1145個；口灶有8，3768個；頭嘴 2，71505人；保里 6個；辦務署11 個。

3.台中縣。台中縣廳tī 舊時ê台灣府城內。tī-hia起頭有設二個支廳tiàm彰化kap埔里社，今已經廢無。界限內，東西23里；南北15里；四圍闊345 ê四方里。西方隔海kap清國ê泉州遠遠相對面。東方一段腳脊大山。看hit-ê地ê四面彷彿親像新竹縣。伊ê街kap庄社ê賬額１有1304 個；口灶1，3429個ê;頭嘴49，0465人；保里26個；辦務署15位。

4.嘉義縣。嘉義縣廳tī嘉義城內；掌管東西23里；南北18里；地面415個四方里；比台東縣較小；m̄ kú 伊ê百姓到hiah濟，是做全台逐縣ê頭目。伊ê街kap庄社ê賬額有1959 個；口灶12，0787個；頭嘴53，5763人；保里26個；辦務署14位。早前縣廳ê名是諸羅山，因為有功清國ê皇帝換做嘉義。

5.台南縣。縣廳tī臺南府城內；管轄東西15里；南北8里；地面有120個四方里。伊ê街kap庄社有892個；口灶4，8119個；頭嘴19，6169人；保里40個；辦務署 6位。2、300年前，在台南城ê地，有這個小可蕃社名叫沙甘；tuì鄭國姓來了後，hit ê名換做赤崁；台灣島歸清國ê時，tī hia有建置臺灣府城，到劉欽差ê手，hit ê地號koh換做台南府城。

6.鳳山縣。縣廳tī 埤頭城內。東西ê界限15里；南北22里；地面共有330 ê四方里，略仔若親像三角尖ê款。伊ê街kap庄社ê賬額有1817個；口灶有7，5053個；頭嘴40，5800人；保里43個；辦務署11位。署縣內另外有一塊海嶼仔號做小硫球，是kap東港ê港口略仔相對面。

7.台東縣。除出北方ê宜蘭廳，南方ê鳳山線所屬ê地，攏是台東縣管轄ê。伊東西ê界縣是18里；南北62里；地面1116四方里ê大。論伊ê保里，街kap庄社ê額，會tit thang知道詳細；因為界限內有高山險嶺較濟是生番teh住；獨獨南方卑南ê地較平坦nā-tiāⁿ。台東縣人家ê賬額約有1，4000個；頭嘴差不多7，0000人。辦務署iáu-boē定著，是照地理ê利便來設。看人家ê濟少，現今已經有3位。

8.宜蘭廳。在台灣圖ê東北爿。東西ê界限6里；南北11里；地面不過33個四方闊。伊ê街kap庄社有278個；口灶2，1464個；頭嘴11，4095人；保里12個；辦務署4位。另外有海嶼仔tī東爿洋，名叫龜山。宜蘭地早ê時番名就是Kabalan，後來漢人換做蛤仔難。

9.澎湖廳。民政廳設tī 馬公城。管轄ê鄉里合共94個；口灶8945個；頭嘴4，9450人；辦務署有5位。照清國ê官teh查彭湖廳有72庄，33個海嶼，m̄ kú hiah ê海嶼約有12個無人住。現時日本官teh設法beh tī Ka-poà-sū起燈樓，因為倚hit tah常常有打破船ê事。頂面所記--ê無講起生番社kap伊ê人額，總是近來日本人略á有查。伊講in本地番ê人額就是：─查埔--ê 3，6272；查某--ê 3，2576；合共6，8848人。

án-ni，照日本官造ê加合，通台灣島嶼有269，3263人teh住。若是生番ê無算在內，有8926街市kap庄社。今這下底是排列通臺灣屬有寄批、包、銀單、以及電報ê局，利便thang出在人去寄。論批，若是2錢內重--ê,也值2 chiam ê 郵票，就會得到台灣各批局界管ê所在。Beh寄小包、銀單、電報，tī 這無位thang詳細講，kiám chhái後張ê報thang接續來記。

台北縣:─

縣城內 ... ... ... ... ... Taihoku

大稻庭 ... ... ... ... ... .Titokei

淡水 ... ... ... ... ... ... ...Tansui

水轉腳１ ... ... ... ... ...Suihenkiyaku

頂雙溪 ... ... ... ... Chosokei

基隆 ... ... ... ... ... ... ... Kiirun

金包里２... ... ... ... ... ...Kimpori

桃仔園 ... ... ... ... ... ... Toshiyen

大嵙hām̀... ... ... ... ... Taikokan

新竹縣：─

縣城內 ... ... ... ... ... ...Shinchiku

苗栗 ... ... ... ... ... ... ... .Biorotsu

後龍 ... ... ... ... ... ... ... ..Koro

大甲 ... ... ... ... ... ... ... ...Taiko

台中縣：─

縣城內... ... ... ... ... ... ... ...Taichiu

彰化 ... ... ... ... ... ... ... ... Shoka

鹿港 ... ... ... ... ... ... ... ...Kokho

葫蘆敦 ... ... ... ... ... ... ... ... .Koroton

東勢角... ... ... ... ... ... ... ...Taikaku

北斗 ... ... ... ... ... ... ... ...Hokuto

林杞埔１... ... ... ... ... ... ... ... Kinkiho

埔里社 ... ... ... ... ... ... ... ... Horisha

雲林 ... ... ... ... ... ... ... ... ..Unrin

嘉義縣：─

縣城內 ... ... ... ... ... ... ... ...Kagee

北港... ... ... ... ... ... ... ...Hokho

朴仔腳... ... ... ... ... ... ... ...Bokushikiyaku

新營庄 ... ... ... ... ... ... ... ....Shinyeisho

曾文溪 ... ... ... ... ... ... ... ... ..Sobunkei

台南縣：─

縣城內... ... ... ... ... ... ... .. Tainan

安平... ... ... ... ... ... ... .. Anping

鳳山縣：─

縣城內 ... ... ... ... ... ... ... ... ..Hongan

阿公店 ... ... ... ... ... ... ... ...Akoten

蕃薯寮... ... ... ... ... ... ... ... ..Banshorio

打狗... ... ... ... ... ... ... ...Takau

東港... ... ... ... ... ... ... .....Toko

枋寮... ... ... ... ... ... ... ...Borio

恆春 ... ... ... ... ... ... ... ... Koshun

台東縣：─

縣城內... ... ... ... ... ... ... ...Taito

宜蘭廳：─

城內... ... ... ... ... ... ... ... Giran

蘇澳... ... ... ... ... ... ... ...Soo

澎湖廳：─

城內.. ... ... ... ... ... ... ..Bokoto
