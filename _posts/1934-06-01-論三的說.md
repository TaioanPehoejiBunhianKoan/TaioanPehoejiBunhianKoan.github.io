---
title: "論三的說"
categories:
  - 散文
tags:
  - 無lo̍h名
toc: true
toc_sticky: true
---

# Lūn Sam ê soat

## 文獻資訊

| 項目 | 資料 |
|---|---|
| 作者 | 無lo̍h名 |
| 卷期 | 台灣教會公報/芥菜子 |
| 卷期 | 第591卷 |
| 日期 | 1934/6 |
| 頁數 | 26-27 |

## 白話字（原文數位化）

Lūn Sam ê soat

(Chiap 590 koàn 26 bīn)

1934. 6, no. 591, pp. 26-27

Tiong-kok chū kó͘-chá ū sam-ông ê kà-sī, kap sam-tāi ê heng-sēng, hiān-kim ê lâng iā o-ló bô soah. Khóng-chú ū sam-kong, choè jîn-lûn ê pún-goân, koh ū Ngô͘ ji̍t sam-séng, choè siu-sin ê kim-lu̍t, iā ū sàm-su jî-hiō hêng ê kài-kui, ū siú saⁿ-nî bô kái ê chè-tō͘, bián-lē ê oē.

Tāi-ú saⁿ pái keng-kè i ê mn̂g, chiū bô ji̍p-khì, sī uī kok bông-sin , āu-lâi ê lâng chheng i choè sèng-kun.

Bēng-chú ê lāu-bú uī-tio̍h ài kàu-hùn i ê kiáⁿ chiâⁿ-choè iú-bêng, chiū-saⁿ-pái chhian-soá i-ê chhù-the̍h, lâng chheng i choè hiân-bó.

Lâu, Koan, Tiuⁿ, sam-kiat-gī tī thô-oân, Koan ê kong-hun iā ū sam-tiâu goân-ló. Bûn-ha̍k-phài iā ū liân-tiòng sam-goân. Tiâu thian-chú tek-khak ū sam-ho͘ bān-soè, pài sèng-hiân tek-khak sam-kuī káu-khàu-thâu.

Í-siōng só͘ kóng, lóng ū kì-chài tī le̍k-sú-siōng. iā ū sèng-hiân só͘ kóng, Kun-chú iú sam uì, uì thian-bēng, uì tāi-jîn, uì sèng-jîn chi giân; iā ū kóng sam-jîn tông-hêng, pit iú ngó͘-su ê giân-sû. Taⁿ kàu chia chiū hó.

## 漢羅（Ùi原文改寫）

論三的說

(接 590卷 26面)

1934.6，no.591，pp.26-27

中國自古早有三王的教示，佮三代的興盛，現今的人也呵咾無煞。孔子有三公，做人倫的本元，閣有吾日三省，做修身的金律，也有三思而後行的戒規，有守三年無改的制度，勉勵的話。

大禹三擺經過伊的門，就無入去，是為國亡身，後來的人稱伊做聖君。

孟子的老母為著愛教訓伊的囝成做有名，就三擺遷徙伊的厝宅，人稱伊做賢母。

劉，關，張，三結義佇桃園，關的功勳也有三朝元老。文學派也有連中三元。朝天子的確有三呼萬歲，拜聖賢的確三跪九哭頭。

以上所講，攏有記載佇歷史上。也有聖賢所講，君子有三畏，畏天命，畏大人，畏聖人之言；也有講三人同行，必有我師的言詞。今到遮就好。
