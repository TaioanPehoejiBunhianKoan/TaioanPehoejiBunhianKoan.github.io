---
title: "堅固信心的歌"
categories:
  - 詩
tags:
  - 周天來 Chiu Thian-lâi
toc: true
toc_sticky: true
---

# Kian-kò͘ sìn-sim ê koa

## 文獻資訊

| 項目 | 資料 |
|---|---|
| 作者 | 周天來 Chiu Thian-lâi |
| 卷期 | 台灣教會報 |
| 卷期 | 第800卷 |
| 日期 | 1955/8 |
| 頁數 | 28 |

## 白話字（原文數位化）

Kian-kò͘ sìn-sim ê koa

(Ko-lô-se 2:6, 7)

1955.08  tē 800 hō  p.28

(Paul Gerhardt chok, Chiu Thian-lâi e̍k)

1. Chú ah, Lí ê jîn-ài bô pí!

Goá beh cháiⁿ-iūⁿ lâi chheng-chàn Lí?

Sui chhut toā siaⁿ, o-ló, gîm-si,

iā sī oh-tit hêng-iông, kóng-khí;

Thiaⁿ-kìⁿ thian-kun só͘ chhiùⁿ ê si,

Si̍t-chāi hó-thiaⁿ, sīm-jiân chhut-kî!

2. En̂g-hoâ, hù-kuì, miâ-siaⁿ, toē-uī,

Kiû Chú chān goá, bián siū liân-luī;

Goá chhuì só͘ kóng, goá sim só͘ siūⁿ,

Goá ài o̍h Chú ê sèng bô͘-iūⁿ;

Chí-ū him-bō͘ Chú ê jîn-ài,

Eńg-oán chhiong-moá tī goá sim-lāi!

3. Ah, ah! Kiù-chú un-huī ê kng!

Si̍t-chāi kî-īⁿ, koh chin chiâu-chn̂g;

Kia̍h-ba̍k khoàⁿ Chú, êng-kng ê bīn,

Goá ê sim-sîn, chiū oāⁿ choè sin;

Bô koh siong-pi, bô koh hoân-ló,

Kiaⁿ-hiâⁿ, giâu-gî, iā lóng siau-bô.

4. Sui ū kan-lân, khó͘-thàng ê sî,

Ā-sī ià-siān, iu-būn, sit-chì;

In-uī Kiù-chú, jîn-ài pang-chān,

Goá chiū tit-tio̍h khuì-la̍t pêng-an:

Siàu-liām goá Chú, jîn-ài bô pí!

Thian-tông hok-khì, chin-chiàⁿ hoaⁿ-hí.

（A-men!）

Hū-kì: Nā ài gîm chit siú si ê lâng, chhiáⁿ khoàⁿ Ji̍t-pún ê Chàn-bí-koa tē 321 siú ê tiāu.

## 漢羅（Ùi原文改寫）

堅固信心的歌

(歌羅西2:6， 7)

(Paul Gerhardt作，周天來　譯)

1. 主--啊，你的仁愛無比！

我欲怎樣來稱讚你？

雖出大聲，呵咾，吟詩，

也是oh得形容，講起；

聽見天軍所唱的詩，

實在好聽，甚然出奇！

2. 榮華，富貴，名聲，地位，

求主贊我，免受連累；

我喙所講，我心所想，

我愛學主的聖模樣；

只有欣慕主的仁愛，

永遠充滿佇我心內！

3. 啊，啊！救主恩惠的光！

實在奇異，閣真齊全;

攑目看主，榮光的面，

我的心神，就換做新；

無閣傷悲，無閣煩惱，

驚惶，僥疑，也攏消無。

4. 雖有艱難，苦痛的時，

抑是厭siān，憂悶，失志；

因為救主，仁愛幫贊，

我就得著氣力平安；

數念我主，仁愛無比！

天堂福氣，真正歡喜。

（阿門）。

附記：若愛吟這首詩的人，請看日本的讚美歌第321首的調。
