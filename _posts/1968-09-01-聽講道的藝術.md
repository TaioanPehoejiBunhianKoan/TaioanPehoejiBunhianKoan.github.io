---
title: "聽講道的藝術"
categories:
  - 無分類
tags:
  - 無lo̍h名
toc: true
toc_sticky: true
---

# Thiaⁿ káng-tō ê gē-su̍t

## 文獻資訊

| 項目 | 資料 |
|---|---|
| 作者 | 無lo̍h名 |
| 卷期 | 台灣教會公報 |
| 卷期 | 第1037期 |
| 日期 | 1968/9 |
| 頁數 | 17 |

## 白話字（原文數位化）

Thiaⁿ káng-tō ê gē-su̍t

聽講道的藝術

Phian-chhip-sek

1968.09.01  1037 hō  P.17

Lán lóng oē kám-kak thiaⁿ káng-tō liáu-āu kè bô kú chiū boē kì-tit laiú-liáu. Chiàu sim-lí ha̍k-ka teh kóng, phó͘-thong lâng thiaⁿ káng-ián liáu tong-tiûⁿ suî-sî boē kì-tit chi̍t poàⁿ, koh kè 8 sió-sî chiū koh boē kì-tit chhun ê chi̍t poàⁿ á-sī saⁿ-hūn-chi̍t.

Beh án-choáⁿ chiah oē hō͘ kì-ek khah kian-kò͘, kì-tit khah choē? Ū í-hā kuí tiám thang choè chham-khó͘.

1) Thiaⁿ káng ê sî m̄-nā kan-ta ēng hī-khang ia̍h tio̍h ēng ba̍k-chiu, liû-sim khoàⁿ káng-tō ê lâng ê piáu-chêng í-ki̍p chhiú-sè, in-uī khoàⁿ ê ìn-siōng pí thiaⁿ ê khah chhim.

2) ín-iōng keng-kù ê sî tio̍h hian Sèng-keng lâi khoàⁿ.

3) Thiaⁿ káng ê sî hoê-sióng tiōng-tiám, soà ū-chhek koh lo̍h-khì oē kóng sím-mi̍h.

4) Beh tò-khì kàu chhù ê lō͘-tiong chiong tiōng-tiám koh chi̍t piàn hoán-ho̍k lâi siūⁿ.

Muí-ji̍t 15 hun it-seng tha̍k 1250 pún

每天十五分一生讀一千兩百五十本書

Lán lóng kóng bô êng thang tha̍k-chheh, kî-si̍t toā pō͘-hūn ê sî-kan lóng tī bô ì-sek ê tiong-kan lōng-huì bô-khì.

Nā oē-hiáu lī-iōng sî-kan, tī tán chia̍h-pn̄g ê sî, tī beh khùn ê chìn-chêng lóng ū cha̍p goā hun ê sî-kan thang lī-iōng. Ká-sú chi̍t ê lâng nā muí-ji̍t ēng 15 hun sî-kan tha̍k-chheh, kè-sio̍k 55 nî kúū 5 chheng goā tiám-cheng. Koh ká-sú lí muí 4 tiám-cheng khoàⁿ ū iok 7 bān jī ê chheh, it-seng chì-chió thang tha̍k 1,250 pún, thang kóng sī ha̍k-sek chhiong-si̍t ê phok-ha̍k jîn-sū lah. Muí ji̍t 15 hun-cheng kiám thiu boē chhut-lâi?

## 漢羅（Ùi原文改寫）

聽講道的藝術

編輯室

1968.09.01  1037號P.17

咱攏會感覺聽講道了後過無久就袂記得了了。照心理學家咧講，普通人聽講演了當場隨時袂記得一半，閣過8小時就閣袂記得賰的一半抑是三分一。

欲按怎才會予記憶較堅固，記得較濟？有以下幾點通做參考。

1)     聽講的時毋但干焦用耳孔亦著用目睭，留心看講道的人的表情以及手勢，因為看的印象比聽的較深。

2)     引用經句的時著掀聖經來看。

3)     聽講的時回想重點，紲預測閣落去會講甚物。

4)     欲倒去到厝的路中將重點閣一遍反覆來想。

每日15分一生讀1250本

每天十五分一生讀一千兩百五十本書

咱攏講無閒通讀冊，其實大部分的時間攏佇無意識的中間浪費無去。

若會曉利用時間，佇等食飯的時，佇欲睏的進前攏有十外分的時間通利用。假使一個人若每日用15分時間讀冊，繼續55年久有5千外點鐘。閣假使你每4點鐘看有約7萬字的冊，一生至少通讀1，250本，通講是學識充實的博學人士lah。每日15分鐘kiám抽袂出來？
