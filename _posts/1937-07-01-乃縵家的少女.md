---
title: "乃縵家的少女"
categories:
  - 詩
tags:
  - 無lo̍h名
toc: true
toc_sticky: true
---

# Nái-bān-ke ê Siàu-lú

## 文獻資訊

| 項目 | 資料 |
|---|---|
| 作者 | 無lo̍h名 |
| 卷期 | 台灣教會公報 |
| 卷期 | 第628號 |
| 日期 | 1937/7 |
| 頁數 | 13-14 |

## 白話字（原文數位化）

Nái-bān-ke ê Siáu[sic]-lú

1937.07  628期  13-14

(Chiap 6 goe̍h 20 bīn)

15. A-lân ê ông hit chi̍t-sî,

Bēng-lēng chiong-kun kín-kín khì;

Soà kià phoe hō͘ Í-sek-lia̍t,

Só͘ siá siông-sè oē koh chhiat.

16.Nái-bān khí-sin bô iân-tî.

iā toà chin-chē kim kap mi̍h;

Chûn-sim ǹg-bāng ē kín hó,

M̄-kiaⁿ kan-khó͘, m̄-kiaⁿ lô.

18.Giâu-gî sī teh chhoē khang-khiah,

Thiah-phoà i-chiûⁿ lóng boē chia̍h;

Tiâu-lāi jîn-sîn it soà it,

ia̍h sī choân-pō͘ boē hiáu tit.

19.Kai-chài ū Í-lī-sa siaⁿ,

An-uì kun-ông m̄-bián kiaⁿ;

Hoan-hù tio̍h kàu goá só͘-chāi,

I chai ū sian-ti chiah lâi.

20.Nái-bān chi̍t thiaⁿ chit hō giân,

Liâm-piⁿ chē chhia kàu mn̂g-chiân;

Teh siūⁿ I beh cháu chhut-lâi,

Thè kiû thiⁿ-téng toā Chú-cháiⁿ.

21.Jiân-āu chiah bong só͘ hoān--chhù,

Thái-ko chiū thang tit i-tû;

Put-liāu Í-lī-sa ēng hoat,

Chí-ū chhe lâng lâi thoân-soat.

22.Kiò I tio̍h khì Iok-tàn hô,

Sé-e̍k chhit pái chiū ē hó;

Nái-bān chi̍t thiaⁿ chit hō oē,

Nō͘-khì chhiong-thian ài hoê-ke.

23. Siūⁿ goán Tāi-má-sek kiaⁿ-to͘,

Hoat-hoat kap A-pa-ná hô;

Pí lín chia ê chuí khah chheng,

Hia sé kèng koh-khah ha̍h ēng.

24. Hó tit kin-toè--ê kīn-chêng,

Hó-táⁿ tuì i ti̍t kóng-bêng;

Siat-sú Sian-tī ū bēng-lēng,

Ē I lí pēⁿ sī khak-tēng.

25.Hòng koh chí kóng sé sin-khu,

Chhim-goān chú-lâng bô tiû-tû;

Nái-bān tuì chia kó-jiân khì,

Sé liáu chhit pái hó lī-lī.

26. Kàu hó sin-thé ná iù-tông,

Kng-kng ku̍t-ku̍t chin kiān-khong;

Sim-lāi ū siūⁿ kàu chin-chêng,

M̄-sī hô-chuí ē tī-pēng.

27. Bô m̄-sī tī ú-tiū-lāi,

Chin-sîn Iâ-hô-hoa chûn-chāi;

Chiàⁿ sī chit cho̍k ê Siōng-tè,

Kiong-kiong kèng-kèng hiàn toā lé.

28. Bô-liāu chit uī toā Sian-ti,

Chài-saⁿ m̄ siu kā I sî;

Chêng-goān khek-khó͘ koè kong-im,

M̄-ài hoat-châi phāu pù-sim.

29. Tong-sî Nāi[sic]-bān sim thong-ta̍t,

Koat-sim m̄ koh pài Phô͘-sat;

Siat-sú bē hiáu ū chhò--chhù,

Beh kiû chin Sîn si khoan-sù.

30. Toā siaⁿ gîm-si o-ló Chú,

Chi̍t lō͘ kám-siā I jîn-chû;

Chit khoán thái-ko ē tit i,

Lâng-lâng to sī khoàⁿ chò kî.

31. Chí in siáu[sic]-lú ê chi̍t kù,

Chiong-kun tāng-tàⁿ thang thoat-tû;

Chia khí siáu[sic]-lú seng-oa̍h lō͘,

To siū chú-lâng chhim ài-kò͘.

32.Hiān-kim hōng khǹg kok siáu[sic]-lú,

Tē-it tio̍h kèng-uì Siōng-chú;

Sui-sī tú-tio̍h ū chhì-liān,

Bo̍h-tit sim léng siūⁿ ià-siān.

33. Tio̍h chai Chin-sîn ê ò-biāu,

Tek-khak siúⁿ-sù lí châi-tiāu;

Put-lūn ū kàu siáⁿ só͘-chāi,

Lī chhin lī chhek pún m̄-ài.

34. Chin-sîn ēng choan-sim ho̍k-sāi,

Hoān-sū ē tit I an-pâi;

Sî-khek m̄-thang sit ki-hoē,

Jia̍t-sêng kap Chú saⁿ kau-poê.

35.M̄-thang the-sî bē hiáu kóng,

Ū-sî chi̍t kù iā ha̍p-tòng;

iū-koh bo̍h siūⁿ goá iù-chíⁿ,

Kiaⁿ-liáu kiò lâng kiò bē chhíⁿ.

36. Chhì khoàⁿ chit uī toā eng-hiông,

Tuì tī siáu[sic]-lú it giân tiong;

Sin-thé thái-ko tit kiù-tī,

Lín siūⁿ che sū kiám bô kî.

37. Hòng koh chò lâng sui siàu-liân,

Kóng chhut si̍t-chāi chèng-keng giân;

Hō͘ lâng ē tit thang bêng-pe̍k,

Ē seⁿ hāu-kó toā iú-ek.

38.Hiān-sî lâng-lâng thái-ko to̍k,

Chiū-sī lêng-hûn ê choē-ok;

Kín-kín tio̍h khì pò lâng chai,

Chhoā kàu Chú ê só͘-chāi lâi.

39.In-uī Kiù-chú toā chû-pi,

Beh chiong choē-gia̍t tû kàu lī;

Si̍t-sim khak-sìn Chú koân-lêng,

Chiong-lâi it-tēng siū tāi êng.

## 漢羅（Ùi原文改寫）

乃縵家的少女

1937.07  628期  p.13-14

(接6月20面)

15.亞蘭的王彼一時，

命令將軍緊緊去；

紲寄批予以色列，

所寫詳細話閣切。

16.乃縵起身無延遲。

也帶真濟金佮物；

存心向望會緊好，

毋驚艱苦，毋驚勞。

18.僥疑是咧揣空隙，

拆破衣裳攏未食；

朝內人臣一紲一，

亦是全部未曉得。

19.佳哉有以利沙聲，

安慰君王毋免驚；

吩咐著到我所在，

伊知有先知才來。

20.乃縵一聽這號言，

連鞭坐車到門前；

咧想伊欲走出來，

替求天頂大主宰。

21.然後才摸所患--處，

癩ko就通得醫除；

不料以利沙用法，

只有差人來傳說。

22.叫伊著去約旦河，

洗浴七擺就會好；

乃縵一聽這號話，

怒氣衝天愛回家。

23.想阮大馬色京都，

Hoat-hoat佮A-pa-ná河；

比恁遮的水較清，

遐洗更閣較合用。

24.好得跟綴--的近前，

好膽對伊直講明；

設使先知有命令，

會醫你病是確定。

25.況閣只講洗身軀，

深願主人無躊躇；

乃縵對遮果然去，

洗了七擺好離離。

26.到好身體若幼童，

光光滑滑真健康；

心內有想到真情，

毋是河水會治病。

27.無毋是佇宇宙內，

真神耶和華存在；

正是這族的上帝，

恭恭敬敬獻大禮。

28.無料這位大先知，

再三毋收共伊辭；

情願克苦過光陰，

毋愛發財抱富心。

29.當時乃縵心通達，

決心毋閣拜菩薩；

設使袂曉有錯--處，

欲求真神施寬恕。

30.大聲吟詩呵咾主，

一路感謝伊仁慈；

這款癩ko會得醫，

人人都是看做奇。

31.只因少女的一句，

將軍重擔通脫除；

遮起少女生活路，

都受主人深愛顧。

32.現今奉勸各少女，

第一著敬畏上主；

雖是拄著有試煉，

莫得心冷想厭siān。

33.著知真神的奧妙，

的確賞賜你才調；

不論有到啥所在，

離親離戚本毋愛。

34.真神用專心服侍，

凡事會得伊安排；

時刻毋通失機會，

熱誠佮主相交陪。

35毋通推辭袂曉講，

有時一句也合當

又閣莫想我幼茈，

驚了叫人叫袂醒。

36.試看這位大英雄，

對佇少女一言中；

身體癩ko得救治，

恁想這事敢無奇。

37.況閣做人雖少年，

講出實在正經言；

予人會得通明白，

會生效果大有益。

38.現時人人癩ko毒，

就是靈魂的罪惡；

緊緊著去報人知，

Chhoā到主的所在來。

39.因為救主大慈悲，

欲將罪孽除到離；

實心確信主權能，

將來一定受大榮。
