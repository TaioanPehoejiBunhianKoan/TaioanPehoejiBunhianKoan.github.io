---
title: "中中通訊III.草屯青年會"
categories:
  - 無分類
tags:
  - 賴江 Loā Kang
toc: true
toc_sticky: true
---

# Tiong Tiong Thong-sìn III. Chháu-tun Chheng-liân-hoē

## 文獻資訊

| 項目 | 資料 |
|---|---|
| 作者 | 賴江 Loā Kang |
| 卷期 | 台灣教會公報 |
| 卷期 | 第599卷 |
| 日期 | 1935/2 |
| 頁數 | 19 |

## 白話字（原文數位化）

Tiong Tiong Thong-sìn

III. Chháu-tun Chheng-liân-hoē

1935.02 tē 599 koàn p.19

(Loā Kang)

Siāu-kài uí-oân koa

1.Pè Chheng-liân-hoē ê hoat-khí,

Kàu-taⁿ í-keng moá nn̄g nî,

Chiū khui Chóng-hoē lâi soán-kí,

ài-soán uí-oân thang tī-lí.

2.Hoē-tiúⁿ iû-goân Hoé-thó͘ sàng,

I sī teh khui hî-pó͘ hâng,

Lé-pài kui ji̍t koaiⁿ tiàm-thang,

ài hō͘ sìn-sim khah khin-sang.

3.Hù hoē-tiúⁿ sī Âng Goân-tēng,

Lāu-pē sī Kim-kang I-seng,

Chheng-liân phok-ha̍k nā hùn-chì,

Pùn-hoē bān-sū bē huì-khì.

4.Su-kì chiū-sī Khó͘ Chuí n̂g,

Keng-êng siong-gia̍p tī pún-chng,

Ū-sî chhut-tiuⁿ khì chin hn̄g,

Tuì tī chit-bū kam-goān tng.

5.Koè-kè chiū-sī Heng-ōng sàng,

Teh bē lông-kū kiam kho͘-tháng,

Chháu-tun sìn-chiá thâu chi̍t-ê,

Chiū-sī i ê kò͘ lāu-pē.

6.Chong-kàu pō͘ sī Tân Chuí-lâi,

I sī chhut-miâ lí-hoat sai,

Chò lâng put-chí chin khóng-khài,

Soan-thoân tō lí chin ì-ài.

7.Im-ga̍k-pō͘ Chu-ài lú-sū,

Lîm Eng-sêng sī i tiōng-hu,

Tuì tī im-ga̍k ū chhù-bī,

Kó͘-bú gîm-si gâu chí-sī.

8.Chû-siān-pō͘ sī A-gio̍k sàng,

Teh chò sán-pô tiōng-iàu kang,

Tuì tī pîn-bîn gâu thiàⁿ-thàng,

Lāi goā bêng-ū put7-chí phang.

9.Kàu-io̍k-pō͘ Siok-cheng lú-sū,

Lāu-pē sī goán ê Bo̍k-su,

Phín-hēng put-chí thang khó-chhú,

Kà Iù-tī kho gâu kó͘-bú.

10.I-siōng kài-siāu ê uí-oân,

uī Chú hi-seng chin kam-goān,

Kî-kiû Siōng-chú toā kāng hok,

Hô-pêng êng-kng kui Ki-tok.

## 漢羅（Ùi原文改寫）

中中通訊

III.草屯青年會

1935.02 第599卷 p.19

(賴江)

紹介委員歌

1.敝青年會的發起，

到今已經滿兩年，

就開總會來選舉，

愛選委員通治理。

2.會長猶原火土sàng,

伊是teh開魚脯行，

禮拜規日關店窗，

愛予信心較輕鬆。

3.副會長是洪源定，

老爸是金江醫生，

青年博學若奮志，

本會萬事袂費氣。

4.書記就是許水黃，

經營商業佇本庄，

有時出張去真遠，

對佇職務甘願當。

5.會計就是興旺sàng,

Teh賣農具兼箍桶，

草屯信者頭一个，

就是伊的故老爸。

6.宗教部是陳水來，

伊是出名理髮師，

做人不止真慷慨，

宣傳道理真意愛。

7.音樂部珠愛女士，

林英成是伊丈夫，

對佇音樂有趣味，

鼓舞吟詩gâu指示。

8.慈善部是阿玉sàng ，

Teh做產婆重要工，

對佇貧民gâu疼痛，

內外名譽不止芳。

9.教育部淑貞女士，

老爸是阮的牧師，

品行不止通可取，

教幼稚科gâu鼓舞。

10.以上介紹的委員，

為主犧牲真甘願，

祈求上主大降福，

和平榮光歸基督。
