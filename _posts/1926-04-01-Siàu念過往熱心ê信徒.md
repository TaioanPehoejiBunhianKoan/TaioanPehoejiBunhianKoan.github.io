---
title: "Siàu念過往熱心ê信徒"
categories:
  - 無分類
tags:
  - 葉金木 Ia̍p Kim-bo̍k
toc: true
toc_sticky: true
---

# Siàu-liām kè-óng jia̍t-sim ê sìn-tô͘

## 文獻資訊

| 項目 | 資料 |
|---|---|
| 作者 | 葉金木 Ia̍p Kim-bo̍k |
| 卷期 | 台南府城教會報 |
| 卷期 | 第493卷 |
| 日期 | 1926/4 |
| 頁數 | 8 |

## 白話字（原文數位化）

Siàu-liām kè-óng jia̍t-sim ê sìn-tô͘

1926.04 493 koàn p.8-9

(Ia̍p Kim-bo̍k)

Tân Khai-teng

I sī toà tī Tāi-kah Téng-tiàm. Tuì soè-hàn kàu lāu chiū-sī Hàn-bûn-ka ê tha̍k-chheh lâng; tuì siàu-liân kàu lāu chiū-sī kà Chu-pâng. I kap Tân Kî-siông Tiúⁿ-ló sī choè hó pêng-iú, 18 nî-chêng ū siū Tân Tiúⁿ-ló ín-chhoā lâi tit-tio̍h tō-ló. Tuì tit-tio̍h tō-lí liáu-āu chiū chhim-chhim gián-kiù Sèng-chheh, chiū put-chí jia̍t-sim tī kàu-hoē. I nā bô tú-tio̍h hui-siông ê chó͘-tòng hán-tit bô hù lé-pài, ta̍k lé-pài kap i chi̍t ê chek-peh sió-tī Bān-sūn-peh lóng tāi-seng kàu. I iā ū tam-tng tiúⁿ-ló chi̍t-jīm, khó-sioh i ê kiáⁿ lóng boē tit-tio̍h tō-lí. I ê choè lâng chin láu-si̍t kó͘-ì, bat i ê lâng lóng o-ló i. Put-hēng tī 9 ge̍h 14 ji̍t hut-jiân khí ló-ek-huih ê pīⁿ, kàu 16 ji̍t chiū kè-óng, hióng-siū 73 hè, 18 ji̍t chhut-chòng. Tú-tn̄g Tân Khêng-iâu Bo̍k-su tńg-lâi, soà chham-ka chòng-sek, hoē-lāi hoē-goā put-chí choē lâng kā i sàng-chòng.

Tân--sī Sok

I pún toà tī Tāi-kah Siā-bé, 17 nî chêng ū tit-tio̍h tō-lí, chiū chin jia̍t-sim tì-ì chhoā i saⁿ ê kiáⁿ lâi lé-pài, ka-kī tì-ì o̍h Pe̍h-oē-jī kàu oē tha̍k Sèng-chheh.

1.Tì-ì siú lé-pài. I nā bô tú-tio̍h phoà-pīⁿ, hán-tit bô lâi lé-pài.

2.Khek-kí. Toê-iân ê sū chin bêng-pe̍k, ta̍k pái chin chàn-sêng, koh gâu pang-chān kan-khó͘ lâng. Tāi-kah Kàu-hoē ū teh iúⁿ-chhī nn̄g ê ko͘-koáⁿ ê lāu-lâng, ū chi̍t-ê A-huī-peh, siat-sú nā ēng bô kàu, i chiū lēng-goā ēng chîⁿ ēng bí lâi kiong-kip i.

3.Jia̍t-sim pò͘-tō. Nā ū ko͘-niû á-sī sím-mi̍h sian-siⁿ beh pò͘-tō i chiū chhoā-lō͘; nā bô, i iā ka-kī siông-siông kiâⁿ chin hn̄g ê lō͘; kóng tō-lí hō͘ lâng thiaⁿ.

4.Gâu khoán-thāi Thoân tō-lí ê lâng. Le̍k-jīm ê Thoân-kàu-su lóng ū siū i ê hó khoán-thāi, tuì hoē-iú iā chin chhin-chhiat. Put-hēng jiám-tio̍h hì-pīⁿ keng-kè nî-goā, kiáⁿ sim-pū put-chí gâu hōng-sêng i, kàu 1 ge̍h 26 ji̍t chiū siū Chú kéng-tiàu an-jiân kè-óng tò-khì Pē tau, hióng-siū 59 hè. Thiaⁿ-tio̍h ê lâng bô m̄ siong-sim, sui-jiân toà tī Khoe-toé lō͘ hn̄g pháiⁿ-kiâⁿ, iáu-kú chin-choē hiaⁿ-tī chí-bē khì kā i sàng-chòng.

Chan Chheng-châi

I sī Chan Un Tiúⁿ-ló ê tē-saⁿ kiáⁿ. I ē pē ū choè Thoân-tō, Tiúⁿ-ló 40 nî chó-iū, kàu 70　goā hè chiah hioh kang kò͘-nó͘. Tī Hoat-lân-se hoán ê sî, ū hō͘ pháiⁿ-lâng lia̍h-khih3 koaⁿ-hú beh thâi, āu-lâi koh tit-tio̍h tháu-pàng. In ê pún-ku-toē toà tī Chuí-tńg-kha, Pó-tiúⁿ-khiⁿ chng. Chheng-châi soè-hàn ê sî khah siông kap i ê lāu-bú toà tī Chuí-tńg-kha. Kàu 17 hè chiū khì ji̍p Sîn Ha̍k-hāu oá nn̄g nî kú, chiū khì Koe-lâng tiàm thih-tō-pō͘, bô joā-kú chiū seng choè chhia-tiúⁿ. In-uī toà put-chí kú kip-hōng koân, kàu kū-nî chiū hō͘ Thih-tō-pō͘ chhâi khí-lâi. Chóng-sī Thih-tō-pō͘ put-chí siàu-liām i ê kong-lô, ū oá ￥1000 siúⁿ i, koh siúⁿ i chi̍t ê hun-chiong hō͘ i chē chhia 10 nî kú bô liāu. Koh tī Thâu-siâⁿ chhia-thâu chhòng chi̍t keng tiám-á hō͘ i boē. Hé-chhia koh chi̍t ki ūn-sàng-pâi hō͘ i tī Goā-ò thang choè, thang kóng chin hó thāi-gū.

I tuì kàu-hoē chin jia̍t-sim, tī 10 goā nî chêng tuì Chuí-tńg-kha niá î-ku-chiò sio̍k Koe-lâng. I tuì kàu-hoē ta̍k-hāng chin chhut-la̍t, hoān ū lī-ek kàu-hoē ê lóng hoaⁿ-hí choè. Kàu-hoē ê nî-iân i ta̍k nî chìn-pō͘, kàu kin-nî i ū toê 100 kho͘ thang kóng chin chhut-la̍t. I ū tam-tng Chi̍p-sū nn̄g pái, tāi-seng chi̍t pái moá-jīm, in-uī kiâⁿ chhia chin bô êng, chiū hioh-khùn. Kuí nî chêng hoē-iú koh kéng i, chiū tam-tng chīn só͘ oē lâi choè, koh kó͘-bú chhiáⁿ Bo̍k-su. I chin gâu chun-kèng thoân tō-lí ê lâng, le̍k-jīm ê thoân-kàu-su i chin gâu thé-thiap, bô-lūn Soan-kàu-su kap pún-toē Thoân-kàu-su i chin chun-kèng, i nā ū sím-mi̍h thang tàu pang-chān i hoaⁿ-hí choè. Chiah ê Soan-kàu-su nā chhut-ji̍p ū sím-mi̍h hêng-lí i hoaⁿ-hí tàu pang-chān, tī chhia-ni̍h nā ū khoàⁿ-tio̍h thoân-tō-lí ê lâng i chin hó khoán-thāi i, in-uī i chai thoân-tō-lí ê lâng sī Siōng-tè ê lô͘-po̍k, sī kàu-hoē ê sian-siⁿ.

Goá téng-ji̍t ū tú-tio̍h chi̍t ê thoân-tō-lí ê lâng kóng, i pêng-sò͘ kap i bô sím-mi̍h se̍k-sāi, ū chi̍t pái tī kip-hêng-chhia khoàⁿ-kìⁿ, suî-sî chhiáⁿ i kàu chia̍h-tn̂g pī-pān mi̍h lâi khoán-thāi i. án-ni thang chai i ê choè lâng. Koh i it-seng ke̍k láu-si̍t, jia̍t-sim siú-tō. Put-hēng tī bô joā-kú chêng ū hoān-tio̍h sim-chōng-pīⁿ, ū ji̍p Má-kai pīⁿ-īⁿ, bô khah hó, ná siong-tiōng, āu-lâi chiū thè-īⁿ tò-tńg, chiū chhiáⁿ kuí-nā ê i-seng, iû-goân bô hāu. āu-lâi ū chhiáⁿ Tek-sim Liû-khiû I-seng, pīⁿ-sè ū khah hó.

Goá tī 2 goe̍h 26 hō, ū kap Tāi-kah Tīⁿ Tiúⁿ-ló khì thàm i, i chin hoaⁿ-í, kóng bô phah-sǹg thang koh saⁿ-kìⁿ, iā put-chí an-sim ê khoán. Kàu 3 ge̍h 4 ji̍t siu tio̍h phoe kóng i tī 3 ji̍t í-keng hō͘ Chú kéng-tiàu lī-khui sè-kan, hióng-siū 44 hoè.

Hāiⁿ ah! Si̍t-chāi thang siong-sim ah! Kàu-hoē sit-lo̍h chi̍t ê toā tòng-liông, i ê bó͘-kiáⁿ sit-lo̍h chi̍t ê thâu-chàng, bat i ê lâng thiaⁿ-kìⁿ bô-m̄ siong-sim lâu ba̍k-sái. I ū chi̍t ê cha-bó͘-kiáⁿ Chan--sī Gio̍k-lân, ū tī Tām-suí Ko-lú chut-gia̍p. Hiān-sî liû-ha̍k tī Tang-kiaⁿ Khí-kho I-ha̍k; koh ū chi̍t ê kiáⁿ kap chi̍t ê sim-pū kap i ê Chip-sū-niû.

Taⁿ ū tiāⁿ-tio̍h tī 4 ge̍h 2 ji̍t téng-po͘ 9 tiám, beh tī Koe-lâng Chan-á-liâu ka-kī ê chhù choè Kò-pia̍t-sek. Kàu-sî tek-khak ū chin-choē saⁿ bat ê pêng-iú kap hoē-iú kā i sàng-chòng. Goá siá kuí-jī ài hō͘ tāi-ke saⁿ siàu-liām, chhiáⁿ thoè i ê ke-lāi toā-soè kî-tó.

## 漢羅（Ùi原文改寫）

數念過往熱心ê信徒

1926.04 493卷 p.8-9

(葉金木)

陳Khai-teng

伊是toà tī 大甲頂店。對細漢到老就是漢文家ê 讀冊人；對少年到老就是教書房。伊kap陳Kî-siông長老是做好朋友，18 年前有受陳長老引chhoā 來得著道理。對得著道理了後就深深研究聖冊，就不止熱心tī教會。伊若無tú著非常ê阻擋罕tit無赴禮拜，逐禮拜kap 1 個叔伯小弟萬順伯攏第先到。伊也有擔當長老1任，可惜伊ê子攏bē得著道理。伊ê做人真老實古意，bat 伊 ê人攏o-ló--伊。不幸tī 9 月14日忽然起腦溢血ê病，到16日就過往，享壽73歲，18日出葬。Tú tn̄g陳瓊瑤牧師轉--來，續參加葬式，會內會外不止濟人kā伊送葬。

陳--氏 Sok

伊本toà tī 大甲社尾，17年前有得著道理，就真熱心致意chhoā伊3個子來禮拜，家己致意學白話字到會讀聖冊。

1.致意守禮拜。伊若無tú著破病，罕tit無來禮拜。

2.克己。Toê-iân ê事真明白，逐擺真贊成、koh gâu幫贊艱苦人，大甲教會有teh 養飼兩個孤寡ê老人，有1個阿惠伯，設使若用無夠，伊就另外用錢、用米來供給--伊。

3.熱心佈道。若有姑娘抑是甚mih先生佈道伊就chhoā路；若無，伊也家己常常行真遠ê 路，講道hō͘人聽。

4.Gâu款待傳道理ê人。歷任ê傳教師攏有受伊ê款待，對會友也真親切。不幸染著肺病經過年外，子、新婦不止gâu奉承--伊，到1月26日就受主揀召安然過往倒去父兜，享壽59歲。聽著ê人無m̄傷心，雖然toà tī 溪底路遠歹行，iáu-kú真濟兄弟姊妹去kā伊送葬。

曾清財

伊是曾溫長老ê第3子。伊ê父有做傳道、長老40年左右，到70外歲才歇工告老。Tī法蘭西反ê時，有hō͘歹人掠去官府beh thâi,後--來koh得著tháu放。In ê本居地toà tī水返腳 保長坑庄。清財細漢ê時較常kap伊ê老母toà tī水返腳。到17歲就去入神學校倚兩年久，就去雞籠tiàm鐵道部，無偌久就升做車長。因為toà不止久給俸懸，到舊年hō͘鐵道部裁--起來。總--是鐵道部不止數念伊ê功勞，有倚￥1000 賞伊，koh賞伊1個勳章hō͘伊坐車10年久無料。Koh tī頭城車頭創一間店仔hō͘伊賣。火車koh 1 枝運送運送牌hō͘伊tī外澳thang做，thang講真好待遇。

伊對教會真熱心，tī 10外年前對水返腳領移居照屬雞籠。伊對教會逐項真熱心，凡有利益教會ê 攏歡喜做。教會ê年iân伊逐年進步，到今年伊有題100箍thang講真出力。伊有擔當執事兩擺，第先1擺滿任，因為行車真無閒，就歇睏。幾年前會友koh 揀伊，就擔當盡所會來做，koh鼓舞請牧師。伊真gâu尊敬傳道理ê人，歷任ê傳教師伊真gâu体貼，無論宣教師kap本地傳教師伊真尊敬，伊若有甚mih thang鬥幫贊伊歡喜做。Chiah-ê宣教師若出入有甚mih行李，伊歡喜鬥幫贊，tī車--ni̍h若有看著傳道理ê人伊真好款待--伊，因為伊知傳道理ê人是上帝ê奴僕，是教會ê先生。

我頂日有tú著1個傳道理ê人講，伊平素kap伊無甚mih熟悉，有1 擺tī急行車看見，隨時請伊到食堂，備辦物來款待--伊。án-ni thang 知伊ê做人。Koh 伊一生極老實，熱心守道。不幸tī無偌久前有患著心臟病，有入馬偕病院，無較好，那傷重，後--來就退院倒轉，就請幾若個醫生，猶原無效。後來有請Tek-sim Liû-khiû 醫生，病勢有較好。

我t ī 2月26號，有kap大甲鄭長老去探伊，伊真歡喜，講無扑算thang koh相見，也不止安心ê款。到3月4 日收著批講伊tī 3日已經hō͘主揀召離開世間，享壽44歲。

Hāiⁿ ah！實在thang 傷心--ah！教會失落1 個大棟樑，伊ê 某子失落1 個頭 chàng,bat 伊ê人聽見無m̄傷心流目屎。伊有1個查某子曾--氏玉蘭，有tī淡水高女卒業。現時留學tī東京齒科醫學，koh有1個子kap 1個新婦kap伊ê執事娘。

今有定著tī 4 月2 日頂晡9 點，beh tī 雞籠曾厝寮家己ê厝做告別式。到時的確有真濟相bat ê 朋友kap會友kā 伊送葬。我寫幾字ài hō͘逐家相數念，請替伊ê 家內大細祈禱。
