---
title: "對時鐘ê法"
categories:
  - 散文
tags:
  - 無lo̍h名
toc: true
toc_sticky: true
---

# Tuì Sî-cheng ê Hoat

## 文獻資訊

| 項目 | 資料 |
|---|---|
| 作者 | 無lo̍h名 |
| 卷期 | 台南府城教會報 |
| 卷期 | 第134卷 |
| 日期 | 1896/5 |
| 頁數 | 37 |

## 白話字（原文數位化）

Tuì Sî-cheng ê Hoat

1896.05 134 koàn p.37-38

Téng-nî Kàu-hoē-pò ū ìn chi̍t-tiuⁿ toaⁿ, kì ji̍t-chhut ji̍t-lo̍h ê sî , hō͘ lâng thang khoàⁿ lâi chhiâu in-ê sî-cheng . Chit-tiuⁿ ū toā lō͘-ēng . Chóng-sī ū só͘- chāi khah bē-ēng-tit ; lâng nā toà tī lāi- soaⁿ , bô khoàⁿ-kìⁿ ji̍t-chhut ji̍t-lo̍h , hit- tiuⁿ toaⁿ khah bô lō͘-ēng . Só͘-í koh ke chi̍t-ê sin-hoat , hō͘ lâng chhìn-chhái só͘- chāi lóng ē tit tuì sî-cheng .

Ji̍t-thâu sī tang-pêng khí , sai-pêng lo̍h ; kàu tiong-tàu ê sî ji̍t-thâu tuì-lâm . Só͘-í lâng nā ēng ji̍t-kui á-sī pa̍t-mi̍h hoat-tō͘ chai ji̍t-thâu tuì-lâm ê sî, i chiū chai ji̍t-tiong-tàu ê sî . Chóng-sī ji̍t-thâu tú-tú tuì lâm ê sî, bô tek-khak sī 12 tiám-cheng ; ū-sî sī 12 tiám chhut , ū-sî iáu-boē 12 tiám .Taⁿ ē-té ìn chi̍t-tiuⁿ hō͘ lín chai ji̍t-thâu tuì lâm ê sî sī tú-tú kuí tiám-cheng . Chóng m̄-bián chiong ta̍k-ji̍t lóng ìn ; nā-sái thàn cheh-khì lâi tuì , kî-û ê ji̍t thang chhui-chhek . Tiong- ng hit-choā sī kì lín ê cheh-khì sio̍k tī goán se-le̍k sím-mi̍h goe̍h sím-mi̍h ji̍t . Chit-ê m̄-nā ha̍p tī kin-nî ê lō͘-ēng , ta̍k- nî lóng pêⁿ-pêⁿ sī án-ni ; in-uī nā sǹg se-le̍k ê nî cheh-khì sī tiāⁿ-tio̍h hit-ji̍t , nî-nî bô oāⁿ .

Cheh-khì Se-le̍k Ji̍t tuì lâm ê sî

Siáu-hân Chiaⁿ-goe̍h chhe 6 12,,06

Tāi-hân Chiaⁿ-goe̍h 20 12 ,,11

Li̍p-chhun Jī-goe̍h chhe 4 12 ,,14

Ú-suí Jī-goe̍h 20 12 ,,14

Keⁿ-ti̍t 3-goe̍h chhe 3 12 ,,12

Chhun-hun 3-goe̍h 20 12 ,,08

Chheng-bêng 4-goe̍h chhe 4 12 ,,03

Kok-ú 4-goe̍h 19 11 ,,59

Li̍p-hā 5-goe̍h chhe 5 11 ,,56

Siáu-boán 5-goe̍h 20 11 ,,56

Bông-chéng 6-goe̍h chhe 5 11 ,,58

Hā-chì 6-goe̍h 21 12 ,,02

Siáu-sú 7-goe̍h chhe 7 12 ,,05

Tāi-sú 7-goe̍h 22 12 ,,06

Li̍p-chhiu 8-goe̍h chhe 7 12 ,,06

Chhú-sú 8-goe̍h 23 12 ,,02

Pe̍h-lō͘ 9-goe̍h chhe 7 11 ,,58

Chhun-hun 9-goe̍h 22 11 ,,53

Hân-lō͘ 10-goe̍h chhe 8 11 ,,48

Sng-kàng 10-goe̍h 23 11 ,,44

Li̍p-tang 11-goe̍h chhe 7 11 ,,44

Siáu-soat 11-goe̍h 22 11 ,,46

Tāi-soat 12-goe̍h chhe 6 11 ,,51

Tang-chì 12-goe̍h 21 11 ,,58

Lâng nā ài chai ji̍t tuì lâm ê sî , ū kuí- nā ê hoat-tō͘ thang ēng . Taⁿ chiong chi̍t- hāng kì tì ē-té . Tio̍h pī-pān chi̍t-ki tek á sī chhâ , thih , lóng thang , chóng-sī iàu- kín tio̍h ti̍t , chha-put-to 3 chhioh tn̂g ē-chò--tit . Chit-ki tio̍h hē thán-tó , pêⁿ- pêⁿ , chi̍t-thâu khoà tuì lâm , chi̍t-thâu khoà tuì pak, chiàⁿ-chiàⁿ , lī tē chha-put-to 2 chhioh . iā tio̍h pī-pān koh chi̍t-ki, khah-té , iû-goân ti̍t-ti̍t , chiong nn̄g tiâu soàⁿ siāng-thâu pa̍k tī hit-ê toā-ki ê ē-té , tuī-lo̍h tú-tú tī ē-bīn lī chha-put-to chhioh-poàⁿ, chhin-chhiūⁿē-té chit-ê tô͘ ê khoán-sit.

Téng-po͘ ê sî lâi khoàⁿ chiū tī i-ê sai-pêng ū nn̄g ê iáⁿ. Ji̍t-thâu ná-koân, chit nn̄g-ê iáⁿ ná saⁿ-oá , kàu ji̍t tuì chiàⁿ lâm ê sî nn̄g-ê iáⁿ chiū ha̍p chò-hoé chò chi̍t-ê , tú-tú tī hit nn̄g ki ê ē-té . Koè- tàu ê sî nn̄g-ê iáⁿ tuì tang-pêng koè--lâi , ná kú ná lī-khui . Tio̍h chim-chiok khoàⁿ nn̄g-ê iáⁿ chò-hoé ê sî ; āu-lâi tuì téng- bīn chit-tiuⁿ-toaⁿ thang chai hit-tia̍p sī tú-tú kuí-tiám-cheng

## 漢羅（Ùi原文改寫）

對時鐘ê法

1896.05 134卷 p.37-38

頂年教會報有印一張單，記日出日落ê時，hō͘人thang看來chhiâu in ê時鐘。這張大路用，總是有所在較bē 用tit,人若toà tī內山，無看見日出日落，hit張單較無路用。所以koh 加一個新單，hō͘人chhìn-chhái 所在攏會tit對時鐘。

日頭是東爿起，西爿落，到中晝ê時日頭對南。所以人若是用日規抑是別物法度知日頭對南ê時，伊就知日中晝ê時。總是日頭tú-tú對南ê時，無的確是12點鐘，有時是12點出，有時iáu-boē 12點。今下底印一張hō͘ lín 知日頭對南ê時是tú-tú幾點鐘，總m̄ 免將逐日攏印，那使趁節氣來對，其餘ê日thang推測。中央hit choā 是記lín ê節氣屬tī阮西曆甚mih月甚麼日。這個m̄ 但合tī今年ê路用，逐年攏平平是án-ni，因為若算西曆ê年，節氣是定著hit日，年年無換。

節氣 西曆 日對南

小寒 正月初6 12, ,06

大寒 正月20 12, ,11

立春 二月初4 12, ,14

雨水 二月20 12, ,14

驚蟄 3月初3 12, ,12

春分 3月20 12, ,08

清明 4月初4 12, ,03

穀雨 4月19 11, ,59

立夏 5月初5 11, ,56

小滿 5月20 11, ,56

芒種 6月初5 11, ,58

夏至 6月21 12, ,02

小暑 7月初7 12, ,05

大暑 7月22 12, ,06

立秋 8月初7 12, ,06

處暑 8月23 12, ,02

白露 9月初7 11, ,58

秋分 9月22 11, ,53

寒露 10月初8 11, ,48

霜降 10月23 11, ,44

立冬 11月初7 11, ,44

小雪 11月22 11, ,46

大雪 12月初6 11, ,51

冬至 12月21 11, ,58

人若愛知日對南ê時，有幾若ê法度thang用，今將一項記得下底。著備辦一枝竹抑是柴、鐵，攏thang，總是要緊著直，差不多3尺長會做--tit。這枝著下坦倒，平平，一頭掛對南，一頭掛對北，正正，離地差不多2尺。也著備辦koh一枝，較短，猶原著直直，將兩條線雙頭縛tī hit個大枝ê下底，墜落tú-tú tī下面離差不多尺半，親像下底這個圖ê款式。

頂晡ê時來看就tī伊ê西爿有兩個影，日頭愈懸，這兩個影愈相倚，到日對正南ê時兩個影就合做伙做一個，tú-tú tī hit兩支ê下底。過晝ê時兩個影對東爿過--來，愈久愈離開。著斟酌看兩個影做伙ê時，後來對頂面這張單thang知hit tia̍p 是tú-tú幾點鐘。
