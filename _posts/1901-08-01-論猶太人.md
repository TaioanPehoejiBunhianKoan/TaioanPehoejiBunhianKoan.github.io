---
title: "論猶太人"
categories:
  - 散文
tags:
  - 萬姑娘 Bāng Ko͘-niû
toc: true
toc_sticky: true
---

# Lūn Iû-thài lâng

## 文獻資訊

| 項目 | 資料 |
|---|---|
| 作者 | 萬姑娘 Bāng Ko͘-niû |
| 卷期 | 台南府城教會報 |
| 卷期 | 第197卷 |
| 日期 | 1901/8 |
| 頁數 | 62 |

## 白話字（原文數位化）

Lūn Iû-thài lâng

1901.08 197 koàn p.62-63

(Bān Ko͘-niû kì--ê.)

Sèng-keng kuí-nā uī ū kóng, Iû-thài lâng tio̍h lia̍h chò tāi-seng. Kiù-chú pún-sin iā sī hoan-hù I-ê ha̍k-seng tio̍h tāi-seng khì Iâ-lō͘-sat-léng thoân hok- im. Pó-lô sī put-chí bêng-pe̍k Iâ-so͘ ê ì- sù, só͘-í iàu-kín tāi-seng ka-tī thàn, kóng hō͘ in thiaⁿ.

Taⁿ kiaⁿ-liáu lán īⁿ-pang lâng khah- siông bē kì-tit in; bē kì-tit lán ê Chú sī Iû-thài lâng; bē kì-tit Sèng-keng sī tuì Iû-thāi lâng ê chhiú chhut. Lán khah-chē só͘-ū--ê sī tuì in m̄-tihN8--ê soà kàu tī lán; m̄-sī lán khah ē kham-tit, sī in-tián pe̍h-pe̍h hō͘ lán. Sèng-keng ū kóng, In-uī in m̄-sìn hō͘ Siōng-tè at-chi̍h, lín in-uī sìn lâi liû-chûn, tio̍h sè-jī kiaⁿ- hiâⁿ bo̍h-tit ū chū-ko ê sim-koaⁿ (Lô-má 11 : 20). Koh kóng, In nā sìn Iâ-so͘, ē ná chhin-chhiūⁿ tuì sí koh-oa̍h ê lâng.

Chó͘-ke kàu-hoē m̄-sī lóng-chóng bē kì-tit in. Lín í-keng chai lán Eng-kok ê Tiúⁿ-ló-kàu m̄-nā chhe goán lâi Tâi- oân, iā ū chhe Bo̍k-su, Ko͘-niû, I-seng khì Ē-mn̂g kuí-nā uī, Soàⁿ-thâu kuí-nā uī, koh Si̍t-la̍t iā ū. Kiám-chhái lín chió-chió lâng chai tī Ka-lâm-tē ê pak- pêng, chi̍t-uī hō-chò Aleppo (sǹg-sī A-lân ê sio̍k-tē) tī-hia iā ū goán ê Bo̍k-su, Bo̍k-su-niû, I-seng, I-seng-niû, khì toà hia ; koh in teh ǹg-bāng bô loā-kú ū nn̄g-ê Ko͘-niû piān-piān thang khì hia tàu-chān Iû-thài ê hū-jîn-lâng lâi sìn Iâ- so͘ chò in ê Bí-sài-a.

Koh tī Lûn-tun-siâⁿ ê tang-pêng iā ū thoân-tō sian-siⁿ teh chhut-la̍t ín-chhoā Iû-thài lâng. Kàu-hoē ê Bo̍k-su, Tiúⁿ-ló, í-ki̍p Ko͘-niû ū khì chān. Ko͘-niû tiâu-kò͘-ì khì o̍h Hi-lī-nî, Hi-pek-lâi ê jī thang kap in tâm-lūn khah bêng-pe̍k. Ū siat chē-chē hoat-tō͘ iàu-kín ài kiù in. Ū siat I-koán kò͘ in ; tī chhù-lāi tàu- chān kang, iā ū khui àm-o̍h hō͘ in ū ki- hoē thang bat Sèng-keng, koh ū kà-sī in ê sè-hàn kiáⁿ chò kang-gē thàn-chia̍h. Tuì án-ni ū chē-chē ê sìn Kiù-chú, chin jia̍t-sim chān in ê sian-siⁿ. Hia ê lâng ài chhiáⁿ lán chit-pêng tio̍h chhiat-chhiat thè in kiû. Tuì án-ni ǹg-bāng tāi-ke ē kap Pó-lô tâng-sim chi̍t-ì lâi kóng, Hiaⁿ-tī ah ! goá sim só͘ ì-ài sī I-sek-lia̍t ē tit- tio̍h kiù soà thè in kiû Siōng-tè. Lín nā chhiat-chhiat thè in kiû, Siōng-tè ē toā- toā hoaⁿ-hí. Lán tio̍h thé-thiap Iâ-so͘ ê chêng ; nā bô, kiaⁿ-liáu I chiū m̄-tihN8 lán.

## 漢羅（Ùi原文改寫）

論猶太人

1901.08 197卷 p.62-63

(萬姑娘記--ê。)

聖經幾若位有講，猶太人著掠做代先。救主本身也是吩咐伊ê 學生著代先去耶路撒冷傳福音。保羅是不止明白耶穌ê意思，所以要緊代先家己趁，講hō͘ in聽。

今驚了咱異邦人較常bē記得；bē記得咱ê 主是猶太人；bē記得聖經是對猶太人ê手出。咱較濟所有--ê是對in m̄-tihN8--ê 續到tī 咱；m̄ 是咱較會堪--得，是恩典白白hō͘ 咱。聖經有講：「因為in m̄ 信hō͘ 上帝at折，lín 因為信來留存，著細膩驚惶莫得有自高ê心肝 ( 羅馬11：20 ) 。Koh講：「In若信耶穌，會那親像對死koh活ê人。」

祖家教會m̄ 是攏總bē記tit in。Lín 已經知咱英國ê長老教m̄ 但差阮來台灣，也有差牧師、姑娘、醫生去廈門幾若位，汕頭幾若位，koh Si̍t-la̍t也有。Kiám-chhái lín少少人知tī 迦南地ê北爿，一位號做Aleppo ( 算是A-lân ê屬地 ) tī-hia 也有阮ê牧師、牧師娘、醫生、醫生娘，去toahià ; koh in teh向望無偌久有兩個姑娘便便thang去hiatàu贊猶太ê婦人人來信耶穌做in ê彌賽亞。

Koh tī 倫敦城ê東爿也有傳道先生teh出力引chhoā猶太人。教會ê牧師，長老，以及姑娘有去贊。姑娘刁故意去學希利尼，希伯來ê字thang kap in談論較明白。有設濟濟法度要緊愛救--in。有設醫館顧--in ; tī 厝內tàu贊工，也有開暗學hō͘ in有機會thang bat聖經，koh有教示in ê細漢子做工藝趁食。對án-ni有濟濟個信救主，真熱心贊in ê先生。Hia ê人愛請咱這爿著切切替in求。對án-ni向望逐家會kap保羅同心一意來講，兄弟--ah ! 我心所意愛是以色列會得著救續替in求上帝。Lín若切切替in求，上帝會大大歡喜。Lán著體貼耶穌ê情；若無，驚了伊就m̄-tihN8--咱。

(台南府城教會報第197卷，1901年8月)
