---
title: "我Ê花園（白話詩）"
categories:
  - 詩
tags:
  - 無lo̍h名
toc: true
toc_sticky: true
---

# GOÁ Ê HOE-HN̂G (pe̍h-oē-si)

## 文獻資訊

| 項目 | 資料 |
|---|---|
| 作者 | 無lo̍h名 |
| 卷期 | 芥菜子 |
| 卷期 | 第 2 號 |
| 日期 | 1925/10 |
| 頁數 | 24-25 |

## 白話字（原文數位化）

GOÁ Ê HOE-HN̂G (pe̍h-oē-si)

1. Goá ê Hoe-hn̂g chin-chiàⁿ suí,

Chhó-bo̍k chhiⁿ-chhuì hoe toā luí,

ia̍h ū soaⁿ-á kap liâng-têng,

Chheng ê pi-á kap pûn-chuí.

2. Chhiū-bî ē hoe chin-chāi phang,

Bó͘-tan, tê-hoe chin-chiàⁿ âng,

Pek-ha̍p, ba̍k-nī sek chin pe̍h,

Hâm-siàu, gio̍k-lân chin toā châng.

3. Chhun-thiⁿ goá lâi chia kiâⁿ-iû,

O-ia̍h oē koé sim iu-chhiû,

Hē-thiⁿ goá lâi chia hiu-khè,

Kui-tīn ê siân kiò lè-lè.

4. Chhiu-thiⁿ goá lâi chia sàn-pō͘,

Hé-kim-ko͘ tiám-teng chhoā lō͘,

Tang-thiⁿ goá lâi chia koan-kéng,

Sui-jiân sng-hong iā boē léng.

5. Goá nā seng-khu ū ià-siān,

Bi̍t-phang sàng bi̍t chin lī-piān,

Goá nā sim-sîn ū hoân-ló,

Suí-hoe an-uì chin tú-hó.

6. Kam-kiat, thô lí, kap phêng-kó,

Hoe-hn̂g ké-chí chin tin-pó,

Keng-chio, ông-lâi, kap âng-khī,

Sì-kuì lóng thang chia̍h tin-bī.

7. Pi-á, âng pe̍h ê kim-hî,

Soaⁿ-ni̍h, koe-chiáu chin gâu thî,

Kui-tīn káu-hiā kap bi̍t-phang,

Tāi-ke chin-khûn gâu choè kang.

8. Goá ê hoe-hn̂g chin cha̍p-chn̂g,

Âng, pe̍h, chí, chhiⁿ, le̍k kap n̂g,

Kéng-sek chin-hó koh kú-tn̂g,

Pêng-iú chhiáⁿ lâi goá hoe-hn̂g.

9. Sui-jiân goá bô choè lông-hu,

iáu-kú chin ài o̍h "Ban-su"!

Sui-jiân goá sī choè ha̍k-seng.

iáu-kú chin ài sêng "Ie-chu"!

Chù: "Ban-su" kap "Ie-chu" sī Eng-kok iú-bêng ê chhân-hn̂g si-ong.

10. THIAN-KOK tú-tú chhin-chhiūⁿ che,

Sìn-chiá ta̍k-lâng sī chi̍t-le,

Lán tio̍h bō͘-sēng koh khui-hoe,

Chiah sī chng-suí lán SÈNG-HOĒ.

## 漢羅（Ùi原文改寫）

我Ê花園（白話詩）

1.    我ê花園真正媠，

草木青翠花大蕊，

亦有山仔kap涼亭，

清ê埤仔kap pûn水。

2.   樹眉ē花真正芳，

牡丹、茶花真正紅，

百合、茉莉色真白，

含笑、玉蘭真大叢。

3.   春天我來遮行遊，

O-ia̍h會kóe心憂愁，

夏天我來遮休憩，

規陣ê蟬叫lè-lè。

4.   秋天我來遮散步，

火金姑點燈chhōa路；

冬天我來遮觀景，

雖然酸風也袂冷。

5.   我若身軀有厭siān,

蜜蜂送蜜真利便，

我若心神有煩惱，

媠花安慰真拄好。

6.    柑桔、桃李，kap蘋果，

花園果子真珍寶，

芎蕉、鳳梨，kap紅柿，

四季攏thang食珍味。

7.   埤仔，紅白ê金魚，

山裡，雞鳥真gâu啼，

規陣蚼蟻kap蜜蜂，

大家真勤gâu做工。

8.   我ê花園真十全，

紅、白、紫、青，綠kap黃，

景色真好koh久長，

朋友請來我花園。

9.    雖然我無做農夫，

猶久真ài學「Ban-su」！

雖然我是做學生。

猶久真ài成「Ie-chu」！

註：「Ban-su」kap 「Ie-chu」是英國有名ê田園詩翁。

10.  天國拄拄親像這，

信者逐人是一le，

咱著茂盛koh開花，

Chiah是裝媠咱聖會。
