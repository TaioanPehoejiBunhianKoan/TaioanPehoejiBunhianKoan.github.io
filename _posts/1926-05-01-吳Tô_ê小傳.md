---
title: "吳Tô ê小傳"
categories:
  - 無分類
tags:
  - 蕭丁壽 Siau Teng-siū
toc: true
toc_sticky: true
---

# Gô͘ Tô ê Sió-toān

## 文獻資訊

| 項目 | 資料 |
|---|---|
| 作者 | 蕭丁壽 Siau Teng-siū |
| 卷期 | 台南府城教會報 |
| 卷期 | 第494卷 |
| 日期 | 1926/5 |
| 頁數 | 15 |

## 白話字（原文數位化）

Gô͘ Tô ê Sió-toān

1926.05 494 koàn p.15-16

(Siau Teng-siū)

Gô͘ Tô kun sī Thô͘-khò͘ ê Tiúⁿ-ló, I tuì 16 hoè chiū thiaⁿ tō-lí, 20 hoè ji̍p kàu-hoē, 25 hoè chò chip-sū oá 10 nî kú, chiū seng chò Tiúⁿ-ló; kàu kin-nî 47 hoè siān-chiong. Taⁿ chiong i ê lí-le̍k tāi-khài kì tī ē-bīn:

I it-seng sàn-hiong, chóng-sī put-chí khek-kí, hoaⁿ-hí hiàn-kim kap chhut-kang, chin jia̍t-sim; lé-pái-ji̍t chin tuì-tiōng, tû-khì pīⁿ-thiàⁿ í-goā, m̄-bat bô siú lé-pài-ji̍t; sî-siông kap Thoân-tō sian-siⁿ á-sī hoē-iú khì thàm hiaⁿ-tī chí-moē, kap pò͘-tō, chhin-chhiūⁿ Táu-lâm nā khui pò͘-tō-hoē ê sî i lóng ū lâi, koh Táu-lâm ê Hok-im-tn̂g toā pō͘-hūn sī i lâi chò chú-lí. Kìⁿ-nā koan-hē kàu-hoē ê tāi-chì, i chin hoaⁿ-hí chhut-la̍t tàu pang-chān. Kàu i lîm-chiong ê sî lóng bô piàn-oāⁿ, chin khó-chhú. Put-hēng tī Tāi-chèng 12 nî 12 goe̍h hoat-pēⁿ, kàu 13 nî 2 goe̍h khì Sin-lâu I-koán chhiú-su̍t, ji̍p-īⁿ 35 ji̍t kú tò-lâi chhù-ni̍h. Koh khì hia táⁿ-tia̍p goe̍h-goā ji̍t koh tò-lâi. I ū koh khì chi̍t pái, í-āu tī chhù-ni̍h tī-liâu. Kàu tī chiaⁿ-goe̍h 21 ji̍t lī-khui sè-kan, 22 ji̍t chhut-chòng, put-chí lāu-jia̍t. I tī pēⁿ-tiong put-sî teh khoà-lū kàu-hoē ê sū. I ê sim-koaⁿ pêng-an, bô kan-khó͘ kui Chú.

I ê lāu-bó kap i ê hū-jîn-lâng chin jia̍t-sim koh hiân-tek. Sì-ê hāu-siⁿ, chi̍t ê Kong-ha̍k-hāu chut-gia̍p, saⁿ-ê iáu-boē, iáu ū saⁿ-ê hō͘ hoē-iú. I só͘ khai ê chîⁿ, toā-pō͘-hūn sī i ê sió-tī Gô͘ Khi̍p kun chi-hhut, chin ū hiaⁿ-tī chêng. Tāi-khià sī í-siōng só͘ kì, án-ni chin thang hō͘ lán chò bô͘-iūⁿ. Chhiáⁿ lia̍t-uī thè i ê ka-cho̍k kî-tó, sī sim só͘ goān.

## 漢羅（Ùi原文改寫）

吳Tô ê小傳

1926.05 494卷 p.15-16

(蕭丁壽)

吳Tô 君是土庫ê長老，伊對16 歲就聽道理，20 歲入教會，25歲做執事倚10年久，就升做長老；到今年47歲善終。今將伊ê履歷大概記tī下面：

伊一生散hiong，總--是不止克己，歡喜獻金kap出工，真熱心，禮拜日真對重，除去病痛以外，m̄-bat無守禮拜日，時常kap傳道先生抑是會友去探兄弟姊妹kap佈道，親像斗南若開佈道會ê時伊攏有來，koh斗南ê福音堂大部份是伊來做主理。見若關係教會ê代誌，伊真歡喜出力鬥幫贊。到伊臨終ê攏無變換，真可取。不幸大正12年12月發病，到13年2 月去新樓醫館手術，入院35日久倒來厝--ni̍h。Koh 去hia 打tia̍p 月外日koh倒--來。伊有koh去1 擺，以後tī厝ni̍h治療。到tī正月21日離開世間，22日出葬，不止鬧熱。伊tī病中不時teh掛慮教會ê事。伊ê心肝平安，無艱苦歸主。

伊 ê老母kap伊ê婦人人真熱心koh賢德。4 個後生，1個公學校卒業，3個iáu-bē,iáu有3個hō͘會友。伊所開ê錢，大部份是伊ê小弟吳Khi̍p君支出，真有兄弟情。大概是以上所記，án-ni 真thang hō͘咱做模樣。請列位替伊ê家族祈禱，是心所願。
