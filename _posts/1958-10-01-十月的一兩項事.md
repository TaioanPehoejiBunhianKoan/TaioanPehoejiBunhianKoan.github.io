---
title: "十月的一兩項事"
categories:
  - 散文
tags:
  - 編輯人 Phian-chhip-jîn
toc: true
toc_sticky: true
---

# Cha̍p goe̍h ê chi̍t nn̄g hāng sū

## 文獻資訊

| 項目 | 資料 |
|---|---|
| 作者 | 編輯人 Phian-chhip-jîn |
| 卷期 | 台灣教會公報 |
| 卷期 | 第838號 |
| 日期 | 1958/10 |
| 頁數 | 3 |

## 白話字（原文數位化）

Cha̍p goe̍h ê chi̍t nn̄g hāng sū

Phian-chhip-jîn siá

1958年10月838期       3-4

Hē-thiⁿ koè liáu, chhiu-kuì ê thiⁿ koân koh liâng-sóng. Chhin-ài ê tho̍k-chiá m̄-chai ū siūⁿ tio̍h kuí hāng thang saⁿ-kap chò bián-lē? Pit-chiá tī chia chiàu lē ài koh siá kuí hāng.

Chi̍t hāng: Cha̍p goe̍h thâu chi̍t lé-pài sī Sè-kài kong-tông Sèng-chhan ji̍t, chit chân sū kuí nî lâi tī pún Pò lóng ū teh thê-chhiòng. Taⁿ kok kàu-hoē he̍k-chiá bô lóng chiàu chit ê ū-tēng teh kú-hêng Sèng-chhan. Chóng-sī tāi-ke nā siú Sèng-chhan ê sî, só͘ tit-tio̍h chē-chē ê kám-sióng, tiong-kan ê chi̍t hāng ún-tàng sī tâng-sim chi̍t-ì ê sū. Sèng-chhan ê Eng-gú ū sî kiò-chò (Holy communon), chit ê ì-sù, chiū-sī sîn-sèng ê ha̍p-it kap siong-thang. Sió-sió ê ki-tok-tô͘ ka-têng tio̍h ha̍p-it, sió-sió chi̍t keng kàu-hoē tio̍h ha̍p-it, sió-sió ê Tâi-oân kàu-hoē iā tio̍h ha̍p-it, kî-si̍t chéng-kò sè-kài ê kàu-hoē to í-keng ū chin chhut-la̍t teh kó͘-bú, Phó͘-sè kàu-liân ūn-tōng beh kiû sè-kài kàu-hoē ê ha̍p-it.

Pit-chiá chit kuí ji̍t kàu Hoa-liân chham-ka choân-séng Thoân-kàu-su Chóng-hoē, kàu Thài-ló͘-kok chham-koan kàu-hoē kap hū-kīn ê kéng-tì, chai-iáⁿ chia ê kàu-hoē , tit-tio̍h Tiúⁿ-ló kàu-hoē ê poê-iúⁿ put-chí hoat-ta̍t, m̄-kú thiaⁿ kóng ū Sèng-kàu-hoē lâi siat kàu. Koh Chin I^a-so͘ kàu-hoē, Thian-ch2 kàu-hoē iā lâi siat-kàu, chit 2 ê sī kap Tiúⁿ-ló kàu-hoē teh kēng-cheng, sīm-chì sī hông-hāi ê khoán. Nā-sī Chin Iâ-so͘ kàu, Thian-chú-kàu-hoē che to bô oē thang kóng, nā-sī kî-ū sin-kàu chèng kàu-hoē iû-goân sio-cheⁿ kàu san-tē, lí iā siat kàu-hoē, goá iā siat kàu-hoē, án-ni kiám bô chin uî-hām. Chit hō sū sui-jiân bē thang chi̍t-ji̍t, nn̄g ji̍t ē tit kái-koat, m̄-kú Tâi-oân ê kàu-hoē, chhin-chhiūⁿ hiān-sî Chóng-hoē sêng-li̍p liáu, m̄-chai tāi-ke ū teh siūⁿ , tī Tâi-oân lāi sin-kàu kok kàu-phài kan ê Phó͘-sè kàu-liân ūn-tōng thang khai-sí khoàⁿ-bāi bô, nā án-ni ǹg-bāng kàu-phài ê loān-li̍p, kàu-hoē ê loān-li̍p ē thang tit-tio̍h oān-hô tiau-chéng. Goá siong-sìn chit khoán ê hi-bāng , tī pa̍t kàu-phài ê tiong-kan kiám-chhái í-keng ū lâng pí lán koh-khah jia̍t-sim teh kî-kiû. Tng tī 10 goe̍h kok kàu-hoē kè-e̍k beh siat chhiu-kuì Sèng-chhan ê sî, ǹg-bāng ū chē-chē iú-sim ê lâng ē thang tàu siūⁿ , tàu thê-chhiòng chit hāng.

Koh chi̍t hāng: Cha̍p goe̍h tē 3 pài kok kàu-hoē lóng sī siat chò Chú-ji̍t-o̍h kì-liām sèng-ji̍t, tī chit ji̍t uī Chú-ji̍t-o̍h ê sū kó͘-bú tāi-ke ê koan-sim kap hōng-hiàn. Taⁿ Chú-ji̍t-o̍h ê ì-gī kè-ta̍t sī lán choân-thé tho̍k-chiá só͘ chhim chai. Put-kò chit chhù ū chē-chē lâng khì Ji̍t-pún hù Sè-kài Ki-tok-kàu kàu-io̍k tāi-hoē , in ê pò-kò í-keng ū ê chhut tī pún Pò, iā ū chhut tī hù-khan " En̂g-kong" nih. Koh tuì Ji̍t-pún tńg-lâi liáu iā ū Phó͘-sè kàu-liân Chóng-kàu kàu-io̍k-pō͘ ê chóng-kàn-sū Dr. Chappel lâi Tâi-oân káng-ián, iā 8 goe̍h 11─16 tī Hoa-liân kàu-hoē khui Thoân-kàu-su Chóng-hoē ê sî, ā ū thó-lūn tio̍h chit hong-bīn ê sū, án-ni chong-ha̍p khí-lâi, ū thang tit-tio̍h chē-chē kiàn-sek kap chí-chiam, chiū-tiong chi̍t hāng, chiū-sī sêng-jîn kàu-io̍k ê sū. Chiah ê sêng-jîn , he̍k-sī chò pē-bó, in lóng sī tio̍h siū kàu-io̍k ê. Koh in lóng sī ū hū kàu-io̍k ê chek-jīm ê. Lán chū kú-kú chiū chai, beh kà gín-á tio̍h seng kà toā-lâng , kīn-lâi Ki-tok-kàu kàu-io̍k kài koh khah chù-tiōng chit chân sū. M̄-nā án-ni, tī kàu-hoē Chú-ji̍t-o̍h tam-tng kàu-oân ê chhin-chhiūⁿ lóng sī chheng-liân it-chhiú pau-pān, iā tiong-liân í-siōng ê chha-put-to lóng m̄-bián. he̍k-chiá beh kóng tiong-liân í-siōng ê tì-sek ha̍k-būn to lóng khah su lah, só͘-í bē kham-tit tng; chóng-sī kî-si̍t sī bô iáⁿ, chū-jiân tiong-liân lâm-lú tī ka-têng, tī chit-gia̍p siōng chek-jīm chē, kang-chok chē, só͘-í chin oh-tit chhiâu sî-kan, iáu-kú sui-jiân án-ni, kèng koh khah ài in kòng-hiàn in hong-hù ê keng-giām lâi tàu poê-iúⁿ chiah ê hō͘-tāi.

I-siōng 1-2 hāng te̍k-pia̍t kì tī chia chò chu-uī chham-kó, thang saⁿ-kap bián-le̍k ēng-kang chiū-sī,

## 漢羅（Ùi原文改寫）

十月的一兩項事

編輯人寫

1958年10月838期       3-4

夏天過了，秋季的天懸閣涼爽。親愛的讀者毋知有想著幾項通saⁿ-kap做勉勵？筆者佇遮照例愛閣寫幾項。

一項：十月頭一禮拜是世界kong-tông聖餐日，這層事幾年來佇本報攏有teh 提倡。今各教會或者無攏照這个預定 teh舉行聖餐。總是大家若守聖餐的時，所得著濟濟的感想，中間的一項穩當是同心一意的事。聖餐的英語有時叫做(Holy communon)，這个意思，就是神聖的合一佮相通。小小的基督徒家庭著合一，小小一間教會著合一，小小的台灣教會也著合一，其實整個世界的教會都已經有真出力teh鼓舞，普世教聯運動欲求世界教會的合一。

筆者這幾日到花蓮參加全省傳教師總會，到太魯閣參觀教會佮附近的景緻，知影遮的教會，得著長老教會的培養不止發達，毋kú聽講也有聖教會來設教。閣真耶穌教會、天主教會也來設教，這2个是佮長老教會teh競爭，甚至是妨害的款。若是真耶穌教，天主教會這都無話通講，若是其餘新教眾教會猶原相爭到山地，你也設教會，我也設教會，按呢kiám無真遺憾。這號事雖然袂通一日，兩日會得解決，毋kú台灣的教會，親像現時總會成立了，毋知大家有teh想，佇台灣內新教各教派間的普世教聯運動通開始看bāi無，若按呢向望教派的亂立，教會的亂立會通得著緩和調整。我相信這款的希望，佇別教派的中間kiám-chhái已經有人比咱閣較熱心teh祈求。當佇10 月各教會計畫欲設秋季聖餐的時，向望有濟濟有心的人會通鬥想，鬥提倡這項。

閣一項：十月第 3拜各教會攏是設做主日學記念聖日，佇這日為主日學的事鼓舞大家的關心佮奉獻。今主日學的意義價值是咱全體讀者所深知。不過這次有濟濟人去日本赴世界基督教教育大會，in 的報告已經有的出佇本報，也有出佇副刊「榮光」裡。閣對日本轉來了也有普世教聯總教教育部的總幹事Dr.Chappel來台灣講演，也8月11─16佇花蓮教會開傳教師總會的時，也有討論著這方面的事，按呢綜合起來，有通得著濟濟見識佮指針，就中一項，就是成人教育的事。遮个成人，或是做爸母，in攏是著受教育的。閣in攏是有負教育的責任的。咱自久久就知，欲教囡仔著先教大人，近來基督教教育界閣較注重這層事。毋但按呢，佇教會主日學擔當教員的親像攏是青年一手包辦，也中年以上的差不多攏毋免。或者欲講中年以上的智識學問都攏較輸lah，所以袂堪得當；總是其實是無影，自然中年男女佇家庭，佇職業上責任濟，工作濟，所以真oh得chhiâu時間，iáu-kú雖然按呢，敬閣較愛in貢獻in豐富的經驗來鬥培養遮个後代。

以上1-2項特別記佇遮做諸位參考，通saⁿ-kap勉力用功就是。
