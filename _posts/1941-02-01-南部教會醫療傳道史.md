---
title: "南部教會醫療傳道史"
categories:
  - 散文
tags:
  - 顏振聲 Gân Chín-seng
toc: true
toc_sticky: true
---

# Lâm-pō͘ Kàu-hoē I-liāu Thoân-tō-sú

## 文獻資訊

| 項目 | 資料 |
|---|---|
| 作者 | 顏振聲 Gân Chín-seng |
| 卷期 | 台灣教會公報 |
| 卷期 | 第671期 |
| 日期 | 1941/2 |
| 頁數 | 3-4 |

## 白話字（原文數位化）

Lâm-pō͘ Kàu-hoē I-liâu Thoân-tō-sú

Chiap 1 goe̍h tē 4 bīn

Gân Chín-seng

1941年2月671期                3-4

Chiong chiah ê su-luī hoat-kau kok Tiong-hoē khì si̍t-hêng. Kàu 12 goe̍h 28 ji̍t, kok Tiong-hoē lóng ū pī-pān piān, iáu Y 2000.00 put-chiok , chiah tuì Pó͘-chō͘ the̍h lâi kàu Tāi-hoē koè-kè.

Tī 12 goe̍h 30 ji̍t ē-pō͘ iok 3 tiám cheng ê sî, Sit-hêng pō͘-hoē-oân tāi-piáu N̂g Sū-bēng kap kok pō͘-oân, toà 4 bān gîn lâi tī Lí I-seng kheh-thiaⁿ, bêng-bêng kau hō͘ Lí I-seng, chiū chiap I-seng ê léng-siu, the̍h kau Tāi-hoē koè-kè. Lí I-seng chin kám-kek, khoàⁿ-chhut kàu-hoē jia̍t-sêng. Keh-ji̍t chiū-sī 31 ji̍t ē-pō͘, Kàu-sū-hoē tāi-piáu Bān Eng-hoâ; Pō͘-hoē tāi-piáu Iûⁿ Hûn-liông, jī-pí chū lióng-pêng hia̍p-tēng chò kak-su, soà ín-kè pēⁿ-īⁿ.

Kak-su ê bûn kì ê bīn:

1. 英國長老教會ノ代表トシテノ台南宣教師會ハ南部台灣キリスト教會ノ大會ニ台南新樓病院ヲ讓渡スルュト

大會ノ代表者ハ新樓病院ヲキリスト教主義ノ博愛病院トシテ維持スル責任ヲ重ズルュト

2. 上計ノ條件ノ主旨ニ從ツテ新樓病院(土地建物備品圖ニ示シタル如シ)ノ讓渡金額ハ四萬圓トス

3. 大會ノ代表ハ未ダ大會ノ財團法人ニ登記セザル新樓病院ノ土地ノ一部分ヲ新ニ登記センルニハ登記科ノ大會負担トス

4. 萬一第一條ヲ實行シ得ザル場合ニ該病院ノ處分ハ大會ニ任スュト

附則

A. 讓渡日期

昭和十年十二月三十一日以內トス

B. 讓渡物

1. 土地 圖面ノ如シ

2. 建物 該地上ニ在ル凡テノ建築物

3. 備品 別紙表示ノ如シ

C. 病院ノ土地トマツクスウェル氏ノ土地トノ界ハ同氏ノ承諾ノ上，別圖ニ示シタル境界ニ改ムルュトヲ得

D. 辯護士，測量師ノ費用ハ大會ト教師會トニテ等分ヲ支出スルモノトス

E. 經營者タル宣教師會ハ病院ヲ引揚ゲルトキ大會ノ存續部會ノ實行委員ト氏トノ双方ノ協定ニ依ルュト

Í-siōng Sin-lâu Pēⁿ-īⁿ tuì Kàu-sū-hoē ín-kè hō͘ Lâm-pō͘ Tāi-hoē chheng-chhó.

Taⁿ hoê-sióng Si̍t-hêng pō͘-hoē tuì pún-nî 6 goe̍h 24 ji̍t, siū Lîm-sî Tāi-hoē phài kau-sia̍p kap si̍t-hêng kiat-kio̍k, kiōng 6 goe̍h liân 6 ji̍t kàu chia oân-liáu.

Che sī Sin-lâu Pīⁿ-īⁿ A.D. 1868 nî 12 goe̍h tiong chho͘-tāi Má I-seng tuì Kî-āu koh choán-lâi Tâi-lâm, kàu A.D. 1935. Lí I-seng chí, kiōng 7 uī I-seng, le̍k-koè 67 nî kú. Chit ê I-īⁿ ê ūn-miā i ê chiong-kiat bô chhin-chhiūⁿ Kî-āu Pīⁿ-īⁿ ê khoán. Phí-jîn siá kàu chia iû-goân kā sian-poè-chiá tuì I-īⁿ ê chīn-tiong chò kang, kap kā Soān-kàu-sū-hoē seh to-siā.

3. Lú-kài I-liāu Thoân-tō-sú.

1. Chu Ko͘-niû , Bûn Ko͘-niû, lán chai chit nn̄g uī sī Tióng-êng Lú-ha̍k-hāu khai-ki ê Kàu-io̍k-chiá, uī-tio̍h Pún-tó lú-chú chò kàu-io̍k ê kang-chok, kàu-io̍k í-goā, chhut-lâi chhī-lāi pò͘-tō, ín-chhoā lâng thiaⁿ tō-lí; khoàⁿ-chhut pún-tó hū-jîn seng-sán chin kan-khó͘, koh uì cha-po͘ i-seng, kam-goān sí, m̄-khéng hō͘ lâng táⁿ-tia̍p. Só͘-í Ko͘-niû koat-sim o̍h chō-sán, beh lâi kiù lâng . Chit hāng sū káⁿ tī Kàu-sū-hoē ê ū chham-siông koè, bô chàn-sêng; m̄-kú in m̄-thiaⁿ. Só͘-í tī chho͘-jīm ê boé kuí nî, in chiū khì Kî-āu chhoē Moê I-seng , tuì hia ji̍p sán-kho hāu-goā seng, iā ū siū chhì-giām, tit-tio̍h kok-ka bûn-pîn, tú-hó kui-kok hioh-khùn chiū khì pēⁿ-īⁿ liān-si̍p, che sī chho͘-tāi ê sán-pô.

Kàu koh lâi Tâi-oân, chiū chò chō͘-sán kiù lâng ê kang. Só͘-í tng-sî chin lī-ek tē-hng lân-sán ê hū-jîn-lâng, ū chi̍t ê chí-moē So͘ Kim-hio̍h , chiū-sī kā i tàu kha-chhiú, kā eⁿ-á sè-e̍k, á-sī boē kàu-sî ê sán-hū chiàu-kò͘. I kiù lân-sán ê hū-jîn lóng bô siu lâng ê chîⁿ; hoán-tńg chò eⁿ-á saⁿ piān-piān hō͘ kan-khó͘ eⁿ-á chhēng; ēng che i-liâu ê kang, sūn ki-hoē thoân-kàu. An-pêng ê kàu-hoē, chiū-sī tuì i khì hia hêng-i lâi kiàn-siat chò tē-ki, chiah ū kin-á-ji̍t An-pêng tông-hoē. Koh Tâi-lâm kàu-hoē ū chi̍t ê chí-moē miâ kiò Chio-koaⁿ, chiū-sī Bûn Ko͘-niû kā i khioh-kiáⁿ, í-āu tit-tio̍h tō-lí. In só͘ chò ê kang ti̍t-ti̍t kàu Chu Ko͘-niû kui-kok, in-uī koè-thâu tio̍h-boâ, sin-thé loán-lio̍k boē thang koh lâi, tī A.D. 1931:3 goe̍h 7 hō tī pún-kok lī-khui sè-kan. I só͘ chò ê kang; chiâu-pī chhiáⁿ khoàⁿ Lú-o̍h Hāu-iú-hoē cha̍p-chì tē 7 hoê tui-tō-hoē khah siông-sè.

2. Bûn Ko͘-niû khah ū hoè, bē thang chò khioh gín-ná ê kang, iā tú-hó Chiong-hoà kàu-hoē hoat-tián, chí-moē sìn-chiá ná ke-thiⁿ. Chiū hun-siat Lú-o̍h tī hia teh kà tō-lí, ióng-sêng lú-chú tàu chò thoân-kàu ê kang, jiân-āu kui-kok, in-uī nî-lāu, bē thang koh lâi Tâi-oân, hiān-sî iáu tī-teh, siông-siông siàu-liām Tâi-oân Kàu-hoē kap Lú-o̍h , lán iû-goân siàu-liām i ê jia̍t-sim, uī goá siá in lú-kài ū hūn chit ê thoân-tō i-liâu ê kang, chiah hō͘ tāi-ke kì-tit kám-siā i thiàⁿ Tâi-oân kok kài ê thiàⁿ-sim.

3. Sòng Bo̍k-su-niû, I-lī-sa-pek i sī chho͘-tāi tī Tâi-oân ê lú-i, i pang-chān ka-têng, iā chò i-seng ê kang, chin-chhiūⁿ sán hū-jîn-kho kap siáu-jî-kho, án-ni chin tio̍h-boâ, chò hū-jîn-kài ê kiù-chheⁿ. In-uī Pún-tó hū-jîn m̄-ài chiū-kīn lâm-chú i-seng; ū lú-i sī chin hó chhin-kīn, tuì án-ni thang sūn ki-hoē ín-chhoā lâng thiaⁿ tō-lí; iā bat chhut-goā toà kàu-hoē, tī hia hêng-i pò͘-tō , thang kóng tng-sî sī chin toā lī-ek thoân-kàu ê kang. Khó-sioh tī jīm-tiong khí pēⁿ, sûn-chit tī Tâi-lâm Sin-lâu-lāi, hióng-siū 33 hoè, sí sī A.D. 1901:1:17 ji̍t, bâi-chòng-tī Tâi-lâm kong-thióng, muí-nî Koh-oa̍h-chek hiàn hoe piáu-bêng siàu-liām kèng-siā i(ū i ê tô͘ thang khoàⁿ)

(Chiap koè 14 bīn ê tē 2 hâng.)

(Tuì tē 4 bīn tē 1 hâng chiap-lâi--ê)

III. Tiong-pō͘ I-liâu Thoân-tō-sú

Tāi-lio̍k tī Hông-kí 2546 nî (A.D. 1886 nî), sī chho͘-tāi Má I-seng, uī-tio̍h I-seng-niû phoà-pēⁿ chhoā i kui-kok; āu-lâi in-uī I-seng-niû thé-chit lám, bē thang koh lâi. I pún-lâng kám-kak Tâi-oân iáu ū chi̍t ê Tiong-pō͘, sio-siāng sī chin toā khiàm i-liâu kap Thoân-tō ê kang. Tong-sî hō͘ Soan-tō-hoē chhiáⁿ chò lí-sū, chū-jiân pún-sin pí pa̍t-lâng khah koan-sim. Só͘-í ū ki-hoē chiū soan-thoân i-liâu thoân-kàu ê sū hō͘ lâng thiaⁿ, goá tuì Pa Phok-sū thiaⁿ-tio̍h, lāu Má I-seng bat khì chi̍t keng I-ha̍k-hāu hóng-mn̄g, khoàⁿ ū sím-mi̍h chhin-liân-lâng ē thang chò kang tī Tâi-oân, ū gū-tio̍h chi̍t ê sìⁿ Poè, sī iu-téng ha̍k-seng. Siū Má I-seng ê kám-kek, chì-goān pit-gia̍p āu beh lâi Tâi-oân hiàn-sin chò-kang, keng-koè chut-gia̍p āu, in-uī sī-toā-lâng sin-thé lám, bē thang hoāⁿ sū-gia̍p tio̍h i pang-chān, chiah bē thang chiàu chêng kap Má I-seng iok-sok ê lâi kiâⁿ, tuì liông-sim bē tit koè, chiah ēng piàn-thong hoat, chiong pún-sin oāⁿ sǹg chiong hit pit chîⁿ, the̍h-chhut kau Soan-tō-hoē chò chi̍t ê châi-thoân, chiong hit ê lī-ek thang chhiáⁿ chi̍t lâng thè i chò kang tī Tâi-oân. án-ni ū kám-kek tng-sî ê lâng hō͘ thiàⁿ Tâi-oân, iā ū lâng chhut pīⁿ-īⁿ keng-êng-huì, chiâⁿ chò i-liâu thoân-tō sū-gia̍p hoat-goân tī Tiong-pō͘.

(Thāi-sio̍k).

## 漢羅（Ùi原文改寫）

南部教會醫療傳道史

接1月第4面

顏振聲

1941年2月671期                3-4

將chiah 的書類發交各中會去實行。到12月28日，各中會攏有備辦便，猶Y 2000.00不足，才對補助會the̍h來到大會會計。

佇12月30日下晡約3點鐘的時，實行部會員代表黃俟命佮各部員，蹛4萬銀來佇李醫生客廳，明明交予李醫生，就接醫生的領收，the̍h交大會會計。李醫生真感激，看出教會熱誠。隔日就是31日下晡，教士會代表萬英華；部會代表楊雲龍，二比自兩爿協定做kak-su，紲引繼病院。

Kak-su 的文記的面：

1.英國長老教會ノ代表トシテノ台南宣教師會ハ南部台灣キリスト教會ノ大會ニ台南新樓病院ヲ讓渡スルュト

大會ノ代表者ハ新樓病院ヲキリスト教主義ノ博愛病院トシテ維持スル責任ヲ重ズルュト

2.上計ノ條件ノ主旨ニ從ツテ新樓病院(土地建物備品圖ニ示シタル如シ)ノ讓渡金額ハ四萬圓トス

3.大會ノ代表ハ未ダ大會ノ財團法人ニ登記セザル新樓病院ノ土地ノ一部分ヲ新ニ登記センルニハ登記科ノ大會負担トス

4.萬一第一條ヲ實行シ得ザル場合ニ該病院ノ處分ハ大會ニ任スュト

附則

A.讓渡日期

昭和十年十二月三十一日以內トス

B.讓渡物

1.土地 圖面ノ如シ

2.建物 該地上ニ在ル凡テノ建築物

3.備品 別紙表示ノ如シ

C.病院ノ土地トマツクスウェル氏ノ土地トノ界ハ同氏ノ承諾ノ上，別圖ニ示シタル境界ニ改ムルュトヲ得

D.辯護士，測量師ノ費用ハ大會ト教師會トニテ等分ヲ支出スルモノトス

E.經營者タル宣教師會ハ病院ヲ引揚ゲルトキ大會ノ存續部會ノ實行委員ト氏トノ双方ノ協定ニ依ルュト

以上新樓病院對教士會引繼予南部大會清楚。

Taⁿ回想實行部會對本年6月24日，受臨時大會派交涉佮實行結局，共6月連6日到遮完了。

這是新樓病院A.D.1868年12月中初代馬醫生對旗後閣轉來台南，到A.D.1935。李醫生止，共7 位醫生，歷過67年久。這个醫院的運命伊的終結無親像旗後病院的款。鄙人寫到遮猶原共先輩者對醫院的盡忠做工，佮共宣道士會說多謝。

3.女界醫療傳道史。

1.朱姑娘，文姑娘，咱知這兩位是長榮女學校開基的教育者，為著本島女子做教育的工作，教育以外，出來市內佈道，引chhoā人聽道理；看出本島婦人生產真艱苦，閣畏查甫醫生，甘願死，毋肯予人táⁿ-tia̍p。所以姑娘決心學助產，欲來救人。這項事敢佇教士會的有參詳過，無贊成；m̄-kú in毋聽。所以佇初任的尾幾年，in就去旗後揣梅醫生，對遐入產科校外生，也有受試驗，得著國家文憑，拄好歸國歇睏就去病院練習，這是初代的產婆。

到閣來台灣，就做助產救人的工。所以當時真利益地方難產的婦人人，有一個姐妹蘇金葉，就是共伊鬥跤手，共嬰仔洗浴，抑是袂到時的產婦照顧。伊救難產的婦人攏無收人的錢；反轉做嬰仔衫便便予艱苦嬰仔穿；用這醫療的工，順機會傳教。安平的教會，就是對伊去遐行醫來建設做地基，才有今仔日安平同會。閣台南教會有一個姐妹名叫招官，就是文姑娘共伊拾囝，以後得著道理。In所做的工直直到朱姑娘歸國，因為過頭著磨，身體軟弱袂通閣來，佇A.D.1931：3月7號佇本國離開世間。伊所做的工；齊備請看女學校友會雜誌第7回追悼會較詳細。

2. 文姑娘較有歲，袂通做拾囡仔的工，也拄好彰化教會發展，姐妹信者ná加添。就分設女學佇遐teh教道理，養成女子鬥做傳教的工，然後歸國，因為年老，袂通閣來台灣，現時猶佇teh，常常數念台灣教會佮女學，咱猶原數念伊的熱心，為我寫in女界有份這个傳道醫療的工，才予大家記得感謝伊疼台灣各界的疼心。

3.宋牧師娘，伊莉莎白伊是初代佇台灣的女醫，伊幫贊家庭，也做醫生的工，親像產婦人科佮小兒科，按呢真著磨，做婦人界的救星。因為本島婦人毋愛就近男子醫生；有女醫是真好親近，對按呢通順機會引chhoā人聽道理；也捌出外帶教會，佇遐行醫佈道，通講當時是真大利益傳教的工。可惜佇任中起病，殉職佇台南新樓內，享壽33歲，死是A.D. 1901：1：17日，埋葬佇台南公塚，每年閣活節獻花表明數念敬謝伊(有伊的圖通看)

(接過14面的第2行。)

(對第4面第1行接來--ê)

III. 中部醫療傳道史

大陸佇Hông-kí 2546年(A.D. 1886年)，是初代馬醫生，為著醫生娘破病chhoā伊歸國；後來因為醫生娘體質lám，袂通閣來。伊本人感覺台灣猶有一个中部，sio-siāng是真大欠醫療佮傳道的工。當時予宣道會請做理事，自然本身比別人較關心。所以有機會就宣傳醫療傳教的事予人聽，我對巴博士聽著，老馬醫生捌去一間醫學校訪問，看有甚物青年人會通做工佇台灣，有遇著一个姓Poè，是優等學生。受馬醫生的感激，志願畢業後欲來台灣獻身做工，經過卒業後，因為序大人身體lám，袂通hoāⁿ事業著伊幫贊，才袂通照前佮馬醫生約束的來行，對良心袂得過，才用變通法，將本身換算將彼筆錢，the̍h出交宣道會做一个財團，將彼个利益通請一人替伊做工佇台灣。按呢有感激當時的人予疼台灣，也有人出病院經營費，成做醫療傳道事業發源佇中部。

(待續)。
