---
title: "經濟品"
categories:
  - 詩
tags:
  - 柯維思 Koa Î-su
toc: true
toc_sticky: true
---

# Keng-chè-phín

## 文獻資訊

| 項目 | 資料 |
|---|---|
| 作者 | 柯維思 Koa Î-su |
| 卷期 | 台灣教會公報/芥菜子 |
| 卷期 | 第582卷 |
| 日期 | 1933/9 |
| 頁數 | 26 |

## 白話字（原文數位化）

Keng-chè-phín

1933.09 (Koà-Chhài-Chí Tē 92 Hō)

Koa Î-su

Hiān-sî lâng só͘ lim ê tê (Tea) ko-phi (Coffee) sī khah kuì. In-uī in ê bī chin phang, koh-chài lim liáu ba̍k-chiu oē khui , chiū-sī boē ài-khùn. Kì-chiá, siàu-kuī á-sī beh siū chhì-giām ê ha̍k-seng , kàu-sî lâi lim sī chin ha̍h, in-uī oē chō͘ in ê cheng-eng. Lūn tê kap ko-phi , goá lim khah bô ha̍h, ē-pō͘-sî goá nā lim , chiū thong-mî boē khùn-tit.

(A) Bô keng-chè. (B) Hō͘ lâng boē khùn-tit. (C) Siáu-jî m̄-thang lim, in-uī oē-seng ū gāi. In-uī tê ko-phi, ū heng-hùn ê chit tī-teh. Taⁿ chhiáⁿ lín chhì-khoàⁿ, ēng be̍h-pho͘ chhá kàu chhiah-sek , chún ko-phi-hún. Kiám-chhái chha ko-phi bô loā-choē , nā-sī lūn keng-chè-huì, oē cheng-chha chiâⁿ pah pē, che sī phí-jîn siá su-ì lâi hō͘ lín choè chham-khó nā-tiāⁿ.

1.Hiaⁿ-tī chí-bē chhiáⁿ lín thiaⁿ,

Goá chhē kuí-hāng ê mi̍h-kiāⁿ;

Chhiáⁿ lín ū sî hō͘ goá chhiáⁿ,

Pò lín siáⁿ mi̍h lâi choè-chiâⁿ.

2. Tāi-seng chhì ēng be̍h-pho͘-hún

Bí-khng ha̍p-ēng choè nn̄g hūn;

Ngó͘-kok kap tāu lâi géng hún,

Chóng kóng chiū-sī khah tāng pún.

3.Chiū-sī keng-chè ê mi̍h-kiāⁿ,

Ngó͘-kok kap tāu lâi choè-chiâⁿ,

Soà lâi kóng bêng hō͘ lín thiaⁿ,

Lâm-iûⁿ ko-phi ia̍h boē iâⁿ.

4.ím-liāu ko-phi tē-it kuì,

Lim liáu boē khùn siōng khek-khui;

Hó tê ko-phi lóng siāng luī,

àm-sî lim choē ba̍k-chiu khui.

5.Be̍h-pho͘ bí-khng ke̍k séng huì,

Chí ēng chhá chhiah m̄-bián luî;

Phàu sêng ko-phi ê sek-chuí,

Chham thn̂g gû-lin chiah kah-chhuì.

6. Tāi-lí kha-khì ê io̍h-luī,

Séng-chîⁿ boé io̍h séng khai-huì;

Siông ēng ê lâng ia̍h oē puî,

Pang-chān phê-hu oē khah suí.

7.Puî suí-kù sin ióng-kiāⁿ,

Sîn jîn ê sū oē gâu kiâⁿ;

Thian-chai toē-piàn boē tah-hiahN,

In-uī khò Chú bô só͘ kiaⁿ.

## 漢羅（Ùi原文改寫）

經濟品

1933.09 (芥菜子第92號) p.26

柯維思

現時人所啉的茶 (Tea) 咖啡 (Coffee)是較貴。因為in 的味真芳，閣再啉了目睭會開，就是袂愛睏。記者，數櫃仔是欲受試驗的學生，到時來啉是真合，因為會chō͘ in 的精英。論茶佮咖啡，我啉較無合，下晡時我若啉，就通暝未睏得。

(A)無經濟.(B)予人袂睏得.(C)小兒毋通啉，因為衛生有礙。因為茶咖啡，有興奮的質佇咧。今請恁試看，用麥麩炒到赤色，準咖啡粉。撿彩差咖啡無偌濟，若是論經濟費，會精差成百倍，這是鄙人寫私意來予恁做參考若定。

1.兄弟姊妹請恁聽，

我揣幾項的物件；

請恁有時予我請，

報恁啥物來做成。

2.代先試用麥麩粉，

米糠合用做兩份；

五榖佮豆來研粉，

總講就是較重本。

3.就是經濟的物件，

五榖佮豆來做成，

紲來講明予恁聽，

南洋`咖啡抑袂嬴。

4.飲料咖啡第一貴，

啉了袂睏上刻虧；

好茶咖啡攏上類，

暗時啉濟目睭開。

5.麥麩米糠極省費，

只用炒赤毋免擂；

泡成咖啡的色水，

參糖牛奶才kah喙。

6.代理kha-khì的藥類，

省錢買藥省開費；

常用的人亦會肥，

幫贊皮膚較較媠。

7.肥媠pîn-kù新勇健，

神人的事會爻行；

天知地變袂tah hiahN，

因為靠主無所驚。
