---
title: "爸啊！你愛我做甚物？"
categories:
  - 無分類
tags:
  - 蔡受恩 Chhoà Siū-un
toc: true
toc_sticky: true
---

# Pē ah! Lí ài goá choè sím-mi̍h?

## 文獻資訊

| 項目 | 資料 |
|---|---|
| 作者 | 蔡受恩 Chhoà Siū-un |
| 卷期 | 台灣教會公報 |
| 卷期 | 第630號 |
| 日期 | 1937/9 |
| 頁數 | 22-24 |

## 白話字（原文數位化）

Pē ah! Lí ài goá choè sím-mi̍h?

Chhoà Siū-un

1937年9月630期    22-24

Pē ah! Lí ê chun-miâ oē thang hō͘ goá kiò, m̄-sī goán oē kham-tit, sī Lí kiù goán thoat-lī Mô͘-kuí, lâi choè lí só͘ jīn ê kiáⁿ. Pē ah! kám-siā lí. In-uī lí it-chhè ê un-huī tuì Chú Iâ-so͘ Ki-tok lâi hián-bêng. Lí choè goán siū kéng ê lâng ê chû-ài ê Pē, thang kap lí kau-poê, thang chai sè-chiūⁿ sī chhut-goā ê só͘-chāi, siông-siông chún-pī chek-chū châi-pó tī thiⁿ-nih.

Ji̍t-ji̍t ǹg-bāng éng-oán oē kap Chú khiā-khí ê khoài-lo̍k . Chóng-sī chin khó-sioh, choè Ki-tok-tô͘ ū-sî kiaⁿ-liáu m̄-chai ka-kī só͘ toà ê toē-pō͘, kap só͘ siū ê hok-khì. iā m̄-chai Pē Siōng-tè só͘ ài lán tio̍h choèê sī sím-mi̍h? Tio̍h kiâⁿ kàu sím-mi̍h toē-pō͘ kap èng-tong tio̍h pē ê chek-jīm. uī-tio̍h án-ni, Sèng Sîn put-sî thoè lán thó͘-khuì tam-iu, tì-kàu hō͘ Pē Siōng-tè iu-būn.

Lán tī-chia bô ài choè chi̍t ê ū miâ bô si̍t ê sìn-tô͘. Lán tāi-seng tio̍h chai Siōng-tè ài lán choè chi̍t ê sím-mi̍h khoán ê lâng, iā tio̍h thiaⁿ Siōng-tè ê chí-ì kap èng-tong tio̍h choè ê pún-hūn. Nā án-ni chiū tek-khak oē choè chi̍t ê Chú só͘ hoaⁿ-hí ê Ki-tok-tô͘. Hiān-chāi chiàu Sèng-keng só͘ chí-sī lán, Pē ài lán tio̍h choè sím-mi̍h?

(1) "Choè chè-si ê kok, choè sèng-kiat ê peh-sìⁿ"(Chhut 19:6). Lâng tī sè-chiūⁿ it-seng chin bô êng lô-tōng, lóng sī uī-tio̍h ka-kī, chóng-sī lán siū Siōng-tè só͘ kéng ê, I ài lán oân-choân uī-tio̍h I, tuì peh-sìⁿ tiong kéng lán choè chè-si, chit ê chek-jīm sī ài lán choan-bū ho̍k-sāi Chú, lâi uī-tio̍h jîn-luī kî-tó, thoè bô sìn ê lâng kî-tó, uī-tio̍h sè-kài ê hô-pêng lâi kî-tó: "Hō͘ lâng hô-pêng ê lâng ū hok-khì, in-uī i beh chheng choè Siōng-tè ê kiáⁿ". Lán siū kéng choè chè-si, sī oân-choân Siōng-tè ê kiáⁿ, só͘-í tio̍h tì-ì sè-kài ê hô-pêng lâi kî-tó.

Sè-kài iáu ū chin-choē lâng teh pài ngó͘-siōng, sim-tiong siūⁿ pháiⁿ, oàn-hūn, saⁿ-chiⁿ, Siōng-tè chin bô hoaⁿ-hí, I chin ài lán choa̍t-tuì lī-khui chit ê, ji̍p tī sèng-kiat ê seng-oa̍h(Sin 7:6). "In-uī lín choè sèng-kiat ê peh-sìⁿ, kui tī Iâ-hô-hoa lí ê Siōng-tè......tuì toē-chiūⁿ bān peh-sìⁿ tiong kéng lí, te̍k-pia̍t choè I ka-kī ê peh-sìⁿ." Siōng-tè ài lán choè bô hâ-chhû chiâⁿ-sèng ê seng-oa̍h ê lâng.

(2) To̍k-to̍k lín sī kéng-soán ê cho̍k, sī sèng ê pang-kok, sī Siōng-tè ka-kī ê peh-sìⁿ......"(I Pí-tek 2:9).

Jîn-luī lóng sī Siōng-tè só͘ chhòng-chō--ê, chóng-sī tuì I te̍k-pia̍t ê un-huī kap lîn-bín, kéng lán choè soán-bîn, sio̍k tī Si̍p-jī-kè kha ê peh-sìⁿ, Chú ê huih só͘ boé--ê, só͘ soé-chheng ê kiáⁿ-jî. Só͘-í lán tio̍h choân-sim thiaⁿ Pē ê siaⁿ, choan-choan uī-tio̍h I hō͘ Pē oē boán-ì.

Choè chi̍t ê thian-kok bîn sī Siōng-tè só͘ chiok-hok, sèngê kok-bîn, tio̍h ū lîn-bín, chû-ài , khiam-pi, un-jiû, thun-lún ê sim. Pē ah! Lí ài goán án-ni choè, goán sī lí ê peh-sìⁿ, só͘-í goán ài chûn lí ê sèng-ì lâi kiâⁿ.

(3) "In-uī lán chiū-sī I seng-khu ê pah-thé"(Í-hut-só͘ 5:30). Pē ài lán choè Chú sin-chiūⁿ ê pah-thé. Lán tuì I kiù-chhut lâi ji̍p tī I ê lāi-bīn, chiū í-keng m̄-sī lán teh oa̍h, chiū-sī liân tī Chú ê pún-thé teh oa̍h, Chú sī thâu , lán lóng tio̍h liân tī I chiâⁿ-choè oân-choân ê thé, hō͘ Chú Siōng-tè chiap-la̍p hoaⁿ-hí , chiū-sī Chú ê Sèng-hoē. Lán kiat-liân tī Chú ,sī éng-oán ê chûn-chāi, sī boē-oē thang lī-khui--ê, lán tio̍h un-khûn choè kang hō͘ lán ê Chú boán-chiok, thang hō͘ I chiap-la̍p tī thiⁿ-siâⁿ.

(4) Choè Siōng-tè khiā-khí ê Sèng-tiān, khoàⁿ I Pí-tek 2:5. "iā chhin-chhiūⁿ oa̍h-chio̍h khí choè sîn-lêng ê chhù......" Chú Iâ-so͘ sī lán chhù-kak-thâu ê chio̍h, lán tio̍h khí tī I ê téng-bīn, chiām-chiām oân-choân choè Chú ê Sèng-tiān. Siōng-tè kap Sèng Sîn ài khiā-khí ê só͘-chāi. Pē ài lán choè sèng-tiān hō͘ I khiā-khí, I ài lán lāi-bīn khiā-khí, lán chin toā ê hok-khì.

Pē ah! Lí ài goán choè sím-mi̍h khoán ê lâng? Sī Lí só͘ kiù-sio̍k--ê, siū kiat-chēng ê lâng, sī choè Lí só͘ ài ê chè-si, chheng-khì ê peh-sìⁿ, sī Lí kéng ê, Lí ka-kī só͘ chiàu-kò͘ peh-sìⁿ, sī Lí kéng ê, Lí ka-kī só͘ chiàu-kò͘ poê-iúⁿ ê peh-sìⁿ, lâi choè Ki-tok ê seng-khu ê chi̍t ê chi-thé, kiat-liân choè chi̍t ê sèng ê kàu-hoē, thang choè Lí só͘ ài khiā-khí ê sèng-tiān. Lí beh ēng goán, hō͘ goán chi̍t keng sèng-tiān oē iông-ún siu-iông choē-choē lâng lâi ji̍p tī chit ê lāi-bīn.

Goán chai hiān-tāi tio̍h choè chin-choē ê kang, chóng-sī m̄-sī kan-ta goā-phê, kan-ta chhuì lâi hoah, chhiú lâi siá, á-sī gián-kiù sím-mi̍h, chí-ū Chú Lí ài goán oē si̍t-si̍t chāi-chāi choè chi̍t ê chin ê sìn-tô͘, Ki-tok-tô͘. Tuì án-ni chiū-sī oē thang oa̍h-oa̍h ê choè-kang kap Chú ê chèng-jîn, lâi êng-iāu Chú ê chun-miâ.

Sî-siông pang-chān lâng, sūn Chú ê chí-ì , tī kî-tó ê seng-oa̍h lâi thèng-hāu Chú koh lâi. Pē ah! Lí ài goán chīn-sim, chīn-ì, chīn-la̍t, chīn-sèng lâi thiàⁿ Lí, Lí iā ài goán thiàⁿ goán ê chhù-piⁿ, tuì án-ni kui êng-kng tī Lí.

## 漢羅（Ùi原文改寫）

爸啊！你愛我做甚物？

蔡受恩

1937年9月630期    22-24

爸啊！你的尊名會通予我叫，毋是阮會堪得，是你救阮脫離魔鬼，來做你所認的囝。爸啊！感謝你。因為你一切的恩惠對主耶穌基督來顯明。你做阮受揀的人的慈愛的爸，通佮你交陪，通知世上是出外的所在，常常準備積聚財寶佇天裡。

日日向望永遠會佮主徛起的快樂。總是真可惜，做基督徒有時驚了毋知家己所蹛的地步，佮所受的福氣。也毋知爸上帝所愛咱著做的是甚物？著行到甚物地步佮應當著背的責任。為著按呢，聖神不時替咱吐氣擔憂，致到予爸上帝憂悶。

咱佇遮無愛做一个有名無實的信徒。咱代先著知上帝愛咱做一个甚物款的人，也著聽上帝的旨意佮應當著做的本份。若按呢就的確會做一个主所歡喜的基督徒。現在照聖經所指示咱，爸愛咱著做甚物？

(1) 「做祭司的國，做聖潔的百姓」(出19：6)。人佇世上一生真無閒勞動，攏是為著家己，總是咱受上帝所揀的，伊愛咱完全為著伊，對百姓中揀咱做祭司，這个責任是愛咱專務服侍主，來為著人類祈禱，替無信的人祈禱，為著世界的和平來祈禱：「予人和平的人有福氣，因為伊欲稱做上帝的囝」。咱受揀做祭司，是完全上帝的囝，所以著致意世界的和平來祈禱。

世界猶有真濟人咧拜偶像，心中想歹，怨恨，相爭，上帝真無歡喜，伊真愛咱絕對離開這个，入佇聖潔的生活(申7：6)。「因為恁做聖潔的百姓，歸佇耶和華你的上帝......對地上萬百姓中揀你，特別做伊家己的百姓。」上帝愛咱做無瑕疵成聖的生活的人。

(2)獨獨恁是揀選的族，是聖的邦國，是上帝家己的百姓......」(彼得前書2：9)。

人類攏是上帝所創造--的，總是對伊特別的恩惠佮憐憫，揀咱做選民，屬佇十字架跤的百姓，主的血所買--的，所洗清的囝兒。所以咱著全心聽爸的聲，專專為著伊予爸會滿意。

做一个天國民是上帝所祝福，聖的國民，著有憐憫，慈愛，謙卑，溫柔，吞忍的心。爸啊！你愛阮按呢做，阮是你的百姓，所以阮愛存你的聖意來行。

(3) 「因為咱就是伊身軀的百體」(以弗所5：30)。爸愛咱做主身上的百體。咱對伊救出來入佇伊的內面，就已經毋是咱咧活，就是連佇主的本體咧活，主是頭，咱攏著連佇伊成做完全的體，予主上帝接納歡喜，就是主的聖會。咱結聯佇主，是永遠的存在，是袂會通離開--的，咱著慇勤做工予咱的主滿足，通予伊接納佇天城。

(4)做上帝徛起的聖殿，看彼得前書2：5。「也親像活石起做神靈的厝......」主耶穌是咱厝角頭的石，咱著起佇伊的頂面，漸漸完全做主的聖殿。上帝佮聖神愛徛起的所在。爸愛咱做聖殿予伊徛起，伊愛咱內面徛起，咱真大的福氣。

爸啊！你愛阮做什麼款的人？是你所救贖--的，受潔淨的人，是做你所愛的祭司，清氣的百姓，是你揀的，你家己所照顧百姓，是你揀的，你家己所照顧培養的百姓，來做基督的身軀的一个肢體，結聯做一个聖的教會，通做你所愛徛起的聖殿。你欲用阮，予阮一間聖殿會容允收容濟濟人來入佇這个內面。

阮知現代著做真濟的工，總是毋是干焦外皮，干焦喙來喝，手來寫，抑是研究甚物，只有主你愛阮會實實在在做一个真的信徒，基督徒。對按呢就是會通活活的做工佮主的證人，來榮耀主的尊名。

時常幫贊人，順主的旨意，佇祈禱的生活來聽候主閣來。爸啊！你愛阮盡心，盡意，盡力，盡性來疼你，你也愛阮疼阮的厝邊，對按呢歸榮光佇你。
