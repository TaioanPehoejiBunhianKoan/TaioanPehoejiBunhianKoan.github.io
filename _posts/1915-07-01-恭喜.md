---
title: "恭喜"
categories:
  - 散文
tags:
  - 無lo̍h名
toc: true
toc_sticky: true
---

# Kiong-hí

## 文獻資訊

| 項目 | 資料 |
|---|---|
| 作者 | 無lo̍h名 |
| 卷期 | 台灣教會報 |
| 卷期 | 第364卷 |
| 日期 | 1915/7 |
| 頁數 | 3 |

## 白話字（原文數位化）

Kiong-hí!

1915. 7, no. 364, pp. 3

Ka-ná-tāi chhut-miâ ê Sîn-ha̍k-hāu kiú-gióng Kam Bo̍k-su ê hó miâ-siaⁿ, siàu-liām i 40 goā nî-kú lô-sim lô-le̍k ài kiù Tâi-oân ê peh-sèⁿ, káng-kiù Tâi-oân ê sú-kì, kīn-lâi tù chi̍t-pún jī-tián. Siūⁿ i-ê lī-ek lâng hiah-ni̍h tsē, chiū sù Sîn-ha̍k Phok-sū ê chit. Si̍t-chāi lán tio̍h kā i kiong-hí. M̄ nā sī i pún-sin iā sī lán kàu-hoē ê thé-biān. Sèng-keng kóng, "Í-keng ū-ê chiū ke-thiⁿ hō͘ i." Chin-chiàⁿ ū-iáⁿ. Thêng bô kuí-ji̍t chiū ū bûn-pîn tuì Tâi-lâm thiaⁿ lâi kóng, Siúⁿ-hun-kio̍k iā ài siúⁿ-sù Kam Bo̍k-su poē Hiok-ji̍t-chiong (旭日章) hun gō͘ téng ê kong-lô-pâi. án-ni koh chi̍t pái thang kap Kam Bo̍k-su saⁿ-kap hoaⁿ-hí Siat-sú lán chhiūⁿ Kam Bo̍k-su ê in-khîn kàu hiah-ni̍h kú, chiū tī Siōng-tè ê bīn-chêng m̄ bián ū kiaⁿ kiàn-siàu. Thiⁿ-ni̍h ê thé-biān iā ē tit-tio̍h. "Hó ê lô͘-po̍k ah! Lí tī chió-ê í-keng chīn-tiong, goá tek-khak ēng tsē-tsē kau-tāi lí, taⁿ thang chìn-ji̍p lâi hióng-siū lí ê Tsú ê khoài-lo̍k."

## 漢羅（Ùi原文改寫）

恭喜！

1915.7，no.364，pp.3

加拿大出名的神學校久仰甘牧師的好名聲，數念伊40外年久勞心勞碌愛救台灣的百姓，講究台灣的史記，近來著一本字典。想伊的利益人遐爾濟，就賜神學博士的職。實在咱著共伊恭喜。毋若是伊本身也是咱教會的體面。聖經講，「已經有的就加添予伊。」真正有影。停無幾日就有文憑對台南廳來講，賞勳局也愛賞賜甘牧師佩旭日章勳五等的功勞牌。按呢閣一擺通佮甘牧師相佮歡喜設使咱像甘牧師的慇勤到遐爾久，就佇上帝的面前毋免有驚見笑。天裡的體面也會得著。「好的奴僕ah！你佇少的已經盡忠，我的確用濟濟交代你，taⁿ通進入來享受你的主的快樂。」
