---
title: "玉山神學書院紀念主日專欄"
categories:
  - 詩
tags:
  - 無lo̍h名
toc: true
toc_sticky: true
---

# Gio̍k-san sîn-ha̍k su-īⁿ kì-liām chú-ji̍t choan-noâ

## 文獻資訊

| 項目 | 資料 |
|---|---|
| 作者 | 無lo̍h名 |
| 卷期 | 台灣教會公報 |
| 卷期 | 第845號 |
| 日期 | 1959/5 |
| 頁數 | 7 |

## 白話字（原文數位化）

Gio̍k-san sîn-ha̍k su-īⁿ kì-liām chú-ji̍t choan-noâ

1959年5月845期 p.7-9

Pún Chóng-hoē tē 6 kài thong-siông gī-hoē tī 2 goe̍h tiàu-khai ê sî, ū gī-koat chiong 5 goe̍h tē 1 Chú-ji̍t chò Gio̍k-san Sîn-ha̍k su-īⁿ kì-liām Chú-ji̍t, chhiáⁿ Chóng-hoē lāi choân kàu-hoē chèng sìn-tô͘ siàu-liām san-tē thoân-tō jîn-oân ióng-sêng ê tiōng-iàu, tī hit ji̍t uī chit ê su-īⁿ kî-tó kap hōng-hiàn. Koh chiong hiàn-kim ti̍t-chiap kià kau 臺灣劃撥儲金 239號 玉山神學書院

Chóng-hoē Gī-tiúⁿ: So͘ Thian-bêng.

Su: Tīⁿ Liân-tek.

Phian-chiá chù:

Kin-nî ê Chóng-hoē ū tēng 5 goe̍h ê tē 1 lé-pài-ji̍t chò Gio̍k-san Sîn-ha̍k su-īⁿ ê kì-liām Chú-ji̍t. Sui-jiân kì-liām Chú-ji̍t, tī kok hong-biān ū teh kiám-thó kóng sī m̄-sī siūⁿ chē, iáu-kú tāi-ke thiaⁿ tio̍h Gio̍k-san Sîn-ha̍k su-īⁿ ài siat kì-liām Chú-ji̍t, chiū koh hùn-hoat cheng-sîn koat-tēng thong-koè. Taⁿ in ê hiān-chōng siáⁿ khoán? Ko Chùn-bêng ĪN-tiúⁿ siàu-chòng iú-uî, ēng i jia̍t-chhiat chhêng-sûn ê sìn-gióng kap phāu-hū, chioh si-koa ê thé thò͘-lō͘ tī chia ê, ún-tàng beh hoàn-khí kok hong-biān ê hióng-èng kap chia̍p-chō͘(sic.) chiah tio̍h.

1. Soaⁿ-toē ê Ai-ko

Sím-mi̍h lâng chai

Goā-bīn ê êng-hoâ bô pó-chiòng.

Lāi-bīn ê hēng-hok ah?

Sím-mi̍h lâng chai

Goā-bīn ê hoat-tián bô pó-chiòng,

Lāi-bīn ê kiān-choân ah?

Lí khoàⁿ-kìⁿ suí-suí ê soaⁿ-niá mah?

Lí khoàⁿ-kìⁿ chheng-chēng ê khoe-chuí,

chhiⁿ-chhuì ê chhiū-ba̍k.

iu-bí ê phang-hoe mah?

Lí beh khoàⁿ-kìⁿ 350 keng ê kàu-hoē,

8,9 bān sìn-tô͘,

cheng-chòng ê thoân-kàu-chiá mah?

Chóng-sī chī-chuī chai

Goán ê pi-ai

Goán ê thó͘-khuì,

Goan(sic.) ê ba̍k-sái?

Khó-lîn ê toā-soaⁿ,

Pi-chhám ê sió-soaⁿ ah!

Lín tio̍h chhiùⁿ, chhiùⁿ chhut lín ê Ai-ko,

Lín toà phoà-chhù ê sū,

Lín m̄-bián kóng;

Lín chia̍h han-chû ê sū,

Lín iā m̄-bián kóng;

Tī 10 ê tiong-kan ū 6 ê hì-pīⁿ ê sū,

Lín iû-goân m̄-bián kóng;

Chí-ū tio̍h kóng,

Lín tī choē-ok tiong ê

Pi-chhám kap ai-khó͘,

Chhiⁿ-chhám lah!

Goán ê hoān-choē chiâⁿ choè-to̍k-choâ,

sô tī piàn toē.

Chhiⁿ-chhám lah!

Goán ê hú-pāi chiâⁿ-choè toā-puî,

iā tī chhù-lāi.

Chhiⁿ-chhám lah!

Goán ê tuī-lo̍h,

Goán ê chêng-io̍k,

Chiâⁿ-choè chhim-ian,

Chiâⁿ-choè hoé-soaⁿ.

Siak-phoà goá ê liông-sim,

Khip-chīn goá ê oa̍h-miā,

Phò-hoāi goá ê sìn-gióng.

An-lo̍k ê lâng ah, tio̍h chai goán teh pi-ai.

Teh chhiò ê lâng ah, tio̍h chai goán teh thî-khàu,

Tit-kiù ê lâng ah, tio̍h chai goán teh bia̍t-bô.

2.Pún-īⁿ ê bêng-sióng

Kiám boē tàng hō͘ chhâi-lông pìⁿ choè iûⁿ-ko?

Hō͘ chhiⁿ-thâng pìⁿ choè ô͘-tia̍p?

Kiám boē tàng hō͘ soa-bô͘ pìⁿ choè chuí-chhân?

Hō͘ hong-po͘ pìⁿ choè hoe-hn̂g?

Kiám boē tàng hō͘ tuī-lo̍h pìⁿ choè hiòng-siōng?

Hō͘ sí-bông pìⁿ choè koh-oa̍h?

Mô͘-kuí kóng, "Boē tàng!"

Chóng-sī Sèng Sîn kóng, "oē tàng!"

Khì! Khì ló͘-le̍k!

Khì! Khì khai-khún!

Khì! Khì kî-tó!

Sī!

Tī thàu-chá goán beh ló͘-le̍k,

Tī ē-po͘ goán beh khai-khún,

Tī àm-mî goán beh kî-tó.

Goān chin-lí chiâⁿ-choè goán ê chia̍h-mi̍h,

Goān chū-li̍p chiâⁿ-choè goán ê cheng-sîn,

Goān sìn-gióng chiâⁿ-choè goán ê seng-oa̍h,

Goán ê oa̍h-miā.

3.Pún-īⁿ ê piàn-chhiān.

Cha̍p-saⁿ nî ê phiau-liû,

La̍k uī ê chhian-soá;

Tī hit sî goán bô ǹg-bāng,

Goán bô an-uì.

Ū sî siū khì-sak,

Ū sî siū koáⁿ-tio̍k,

Chhin-chhiūⁿ lō͘-piⁿ ê khit-chia̍h,

Á-sī siū siong ê iá-káu.

Chóng-sī kám-siá(sic.) Chú,

I siu-liû goán,

Tī Siū-lān-cheh hit ji̍t,

I chhoā goán kàu tī Lí-hî-thâm,

Chiū-sī goán ê sin hāu-chí,

Goán ê Ka-lâm toē,

Tī I ê siū siong,

Goán tit-tio̍h i-tī;

Tī I ê sí-bông,

Goán tit-tio̍h koh-oa̍h.

Goán ài 15 kah ê thó͘-toē,

Chóng-sī I só͘ hō͘ goán ê sī 28 kah.

Goán ài 100 bān ê chîⁿ,

Chóng-sī I só͘ iok-sok goán ê sī 240 bān.

Si̍t-chāi ah!

I beh hō͘ lâu ba̍k-sái iā chéng-chí ê

Chhut hoaⁿ-hí ê siaⁿ siu-koah,

I beh hō͘ hit ê

Lâu ba̍k-sái toà chéng-chí chhut-khì

Tek-khak toà i ê tiū-pé.

Hoaⁿ-hoaⁿ hí-hí tńg-lâi.

Goān goán bô giâu-gî I ê chû-ài.

Tī it-chhè beh lâi ê toā hoān-lān tiong

Tit kàu éng-oán.

4.Pún-īⁿ ê pêng-iú.

An-lo̍k ê pêng-iú sī hu-ké,

Hi-hoa ê pêng-iú iā sī khang-khang,

Chí-ū hoān-lān ê pêng-iú chin-si̍t.

To-siā Lâm-kiaⁿ ki-kim Táng-sū-hoē,

To-siā Eng-kok Kàu-sū-hoē,

To-siā Ka-ná-tāi Kàu-sū-hoē,

To-siā Khèng-hong Ki-tok Kàu-hoē,

To-siā tī Tâi-oân ê choē-choē

Bô-miâ ê thiⁿ-sài,

In-uī lín tī goán chhuì-ta ê sî

Ū hō͘ goán lim,

Tī goán iau-gō ê sî ū hō͘ poán(sic.) chia̍h,

Tī goán phoà-pīⁿ ê tî(sic.) ū hō͘ goán hioh,

Tī goán bô chhù ê sî ū hō͘ goán toà,

Goān goán tī beh lâi ê ū chi̍t-ji̍t

iā oē tàng thiàⁿ lâng, chhin-chhiūⁿ lín thiàⁿ

iā oē tàng pang-chān lâng, [goán,

Chhin-chhiūⁿ lín pang-chān goán.

In-uī lâng beh tuì tī

I só͘ sit-lo̍h ê lâi tit-tio̍h,

I só͘ sià-bián ê lâi siū sià-bián,

I só͘ hi-seng ê lâi siū chiok-hok.

5.Pò-kò.

(1) To-siā Khèng-hong kàu-hoē tī koè-khì ū bô tiâu-kiāⁿ hō͘ goán toà chi̍t nî poàⁿ kú.

(2) To-siā Lâm-kiaⁿ ki-kim Táng-sū-hoē, ū iok-sok beh 120 bān hō͘ goán.

(3) To-siā Eng-kok Kàu-sū-hoē ū koat-tēng beh 80 bān hō͘ goán.

(4) To-siā Ka-ná-tāi Kàu-sū-hoē ū koat-tēng beh 60 bān hō͘ goán.

(5) To-siā lán ê Chóng-hoē , ū ún-chún goán tuì Tâi-oân kàu-hoē thiàⁿ Chú ê hiaⁿ-chí bō͘-koan 30 bān.

(6) Í-siōng kiōng 240 bān, chiū-sī beh choè pún-īⁿ heng-kiàn éng-oán ê hāu-sià ê lō͘-ēng.

(7) Cháiⁿ-iūⁿ tio̍h ēng hiah choē chîⁿ? In-uī Hoa-liân sī toā hong-thai kap toā toē-tāng ê chhut-sán toē. Só͘-í beh siu-iông 100 miâ ê ha̍k-seng ê pún-īⁿ , tek-khak tio̍h ài khí hō͘ i chin kian-kò͘.

(8) Hiān-chāi goán ê ha̍k-seng sī 35 miâ, kàu-oân 2 miâ, lóng toà tī 4 tòng ê tek-long-á chhù.

6.ǹg-bāng.

(1) ǹg-bāng chu-uī thiàⁿ Chú ê hiaⁿ-ché, oē tàng ióng-io̍k ū hūn tī heng-khí Gio̍k-san Sîn-ha̍k su-īⁿ ê kang, lâi oân-sêng lán tuì soaⁿ-toē thoân-tō sù-bēng.

(2) Beh pang-chān pún-īⁿ ê hong-hoat.

a) Kin-nî ê 5 goe̍h tē 1 lé-pài ê hiàn-kim sī beh choè pún-īⁿ ê lō͘-ēng.

b) Put-koán-sî lóng thang te̍k-pia̍t hiàn-kim.

c) Kè-sio̍k ê hiàn-kim muí kháu sī 10 kho͘, chhiáⁿ muí goe̍h ji̍t kià lâi hō͘ goán,(chi̍t nî hūn sī 120 kho͘).

d) Chióng-ha̍k-kim muí kháu sī 120 kho͘, iû-goân muí goe̍h ji̍t kià lâi hō͘ goán,(chi̍t nî hūn sī 1,440 kho.).

(3) Chhiáⁿ lī-iōng pún-īⁿ ê kháu-chō

臺灣劃撥儲金239號 玉山神學院

Pún-īⁿ ê sin toē-chí.

花蓮縣壽豐鄉鯉魚潭 玉山神學院

I-siōng ĪN-tiúⁿ Ko Chùn-bêng kì.

## 漢羅（Ùi原文改寫）

玉山神學書院紀念主日專欄

1959年5月845期 p.7-9

本總會第6屆通常議會佇2月召開的時，有議決將5月第1主日做玉山神學書院記念主日，請總會內全教會眾信徒數念山地傳道人員養成的重要，佇彼日為這个 書院祈禱佮奉獻。閣將獻金直接寄交臺灣劃撥儲金 239號 玉山神學書院

總會議長：So͘ Thian-bêng。

Su：Tīⁿ Liân-tek。

編者註：

今年的總會有訂5月的第1禮拜日做玉山神學書院的記念主日。雖然記念主日，佇各方面有teh檢討講是毋是想濟，猶過大家聽著玉山神學書院愛設紀念主日，就閣奮發精神決定通過。今in的現狀啥款？Ko Chùn-bêng院長少壯有為，用伊熱切清純的信仰佮抱負，借詩歌的體吐露佇遮的，穩當欲喚起各方面的響應佮協助才著。

1.山地的哀歌

甚物人知

外面的榮華無保障。

內面的幸福ah？

甚物人知

外面的發展無保障，

內面的健全ah？

你看見媠媠的山嶺mah？

你看見清靜的溪水，

青翠的樹木。

優美的芳花mah？

你欲看見350間的教會，

8，9萬信徒，

精壯的傳教者mah？

總是chī-chuī知

阮的悲哀

阮的吐氣，

阮的目屎？

可憐的大山，

悲慘的小山ah！

恁著唱，唱出恁的哀歌，

恁蹛破厝的事，

恁毋免講；

恁食蕃薯的事，

恁也毋免講；

佇10个中間有6个肺病的事，

恁猶原毋免講；

只有著講，

恁佇罪惡中的

悲慘佮哀苦，

悽慘lah！

阮的犯罪成做毒蛇，

sô佇遍地。

淒慘lah！

阮的腐敗成做大肥，

掖佇厝內。

悽慘lah！

阮的墮落，

阮的情慾，

成做深淵，

成做火山。

siak破我的良心，

吸盡我的活命，

破壞我的信仰。

安樂的人ah，著知阮teh悲哀。

Teh笑的人ah，著知阮teh啼哭，

得救的人ah，著知阮teh滅無。

2.本院的冥想

敢袂當予豺狼變做羊羔？

予生蟲變做蝴蝶？

敢袂當予沙漠變做水田？

予風埔變做花園？

敢袂當予墮落變做向上？

予死亡變做閣活？

魔鬼講，「袂當！」

總是聖神講，「會當！」

去！去努力！

去！去開墾！

去！去祈禱！

是！

佇透早阮欲努力，

佇下晡阮欲開墾，

佇暗暝阮欲祈禱。

願真理成做阮的食物，

願自立成做阮的精神，

願信仰成做阮的生活，

阮的活命。

3.本院的變遷。

十三年的漂流，

六位的遷徙；

佇彼時阮無向望，

阮無安慰。

有時受棄sak，

有時受趕逐，

親像路邊的乞食，

Á是受傷的野狗。

總是感謝主，

伊收留阮，

佇受難節彼日，

伊chhoā阮到佇鯉魚潭，

就是阮的新校址，

阮的迦南地，

佇伊的受傷，

阮得著醫治；

佇伊的死亡，

阮得著閣活。

阮愛15甲的土地，

總是伊所予阮的是28甲。

阮愛100萬的錢，

總是伊所約束阮的是240萬。

實在ah！

伊欲予流目屎掖種子的

出歡喜的聲收割，

伊欲予彼个

流目屎帶種子出去

的確帶伊的稻把。

歡歡喜喜轉來。

願阮無僥疑伊的慈愛。

佇一切欲來的大患難中

得到永遠。

4.本院的朋友。

安樂的朋友是虛假，

虛華的朋友也是空空，

只有患難的朋友真實。

多謝南京基金董事會，

多謝英國教士會，

多謝加拿大教士會，

多謝慶豐基督教會，

多謝佇台灣的濟濟

無名的天使，

因為恁佇阮喙ta的時

有予阮啉，

佇阮枵餓的時有予阮食，

佇阮破病的時有予阮歇，

佇阮無厝的時有予阮蹛，

願阮佇欲來的有一日

也會當疼人，親像恁疼

也會當幫贊人，[阮，

親像恁幫贊阮。

因為人欲對佇

伊所失落的來得著，

伊所赦免的來受赦免，

伊所犧牲的來受祝福。

5.報告。

(1) 多謝慶豐教會佇過去有無條件予阮蹛一年半久。

(2) 多謝南京基金董事會，有約束欲120萬予阮。

(3) 多謝英國教士會有決定欲80萬予阮。

(4) 多謝加拿大教士會有決定欲60萬予阮。

(5) 多謝咱的總會 ，有允准阮對台灣教會疼主的兄姊募捐30萬。

(6) 以上共240萬，就是欲做本院興建永遠的校舍的路用。

(7) 怎樣著用遐濟錢？因為花蓮是大風颱佮大地動的出產地。所以欲收容100名的學生的本院 ，的確著愛起予伊真堅固。

(8) 現在阮的學生是35名，教員2名，攏蹛佇4棟的竹籠仔厝。

6.向望。

(1) 向望諸位疼主的兄姊，會當養育有份佇興起玉山神學書院的工，來完成咱對山地傳道使命。

(2) 欲幫贊本院的方法。

a)今年的5月第1禮拜的獻金是欲做本院的路用。

b)不管時攏通特別獻金。

c)繼續的獻金每口是10箍，請每月日寄來予阮，(一年份是120箍)。

d)獎學金每口是120箍，猶原每月日寄來予阮，(一年份是1,440箍)。

(3)請利用本院的口座

臺灣劃撥儲金239號 玉山神學院

本院的新地址。

花蓮縣壽豐鄉鯉魚潭 玉山神學院

以上院長高俊明記。
