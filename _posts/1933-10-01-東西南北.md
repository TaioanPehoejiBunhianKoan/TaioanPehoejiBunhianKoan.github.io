---
title: "東西南北"
categories:
  - 散文
tags:
  - 偕叡廉 Kai Jōe-liâm
toc: true
toc_sticky: true
---

# Tang Sai Lâm Pak

## 文獻資訊

| 項目 | 資料 |
|---|---|
| 作者 | 偕叡廉 Kai Jōe-liâm |
| 卷期 | 台灣教會公報/芥菜子 |
| 卷期 | 第583卷 |
| 日期 | 1933/10 |
| 頁數 | 24-25 |

## 白話字（原文數位化）

Tang Sai Lâm Pak

Kai Joē-liâm

1933.10 (Koà-Chhài-Chí Tē 93 Hō) p.24-25

(1) Tī ìn-tō͘ Kat-kut-a , ū chi̍t ê siàu-liân Eng-kok lâng ,put-chí châi-chêng; iū-koh sī Kang-ha̍k-sū. I tuì tit-tio̍h Chú pó-poè ê tō-lí , chiū aò choan-sim thoân-pò hok-im. Ka-kī cho͘-chit Sèng-keng Ha̍k-hāu , kà-sī hak7-seng tō-lí kang-gia̍p . Lóng bô siū lâng pó͘-chō͘. Hiān-sî seng-tô͘ ū 24 lâng , tāi-ke chin jia̍t-sim.

(2) Ka-ná-tāi Tiúⁿ-ló Kàu-hoē, ū 1320 keng pài-tn̂g kap káng-gī-só͘;tiúⁿ-ló ū 6133 lâng . Kū-nî ū kā 865 ê toā-lâng , kap 5728 ê gín-á kiâⁿ soé-lé.

(3) To̍k-choâ nā-sī hō͘ pat bé to̍k-choâ kā-tio̍h ,iû-goân oē sí.

(4) Chiàu Hoat-kok chi̍t ê sin-bûn kì-chiá só͘ tiau-cha, sè-kài ū 17 ê toā hó-gia̍h lâng. Taⁿ chiong in ê miâ pâi-lia̍t tī ē toé:-

(1) Edsel Ford:Bí-kok chū-tōng-chhia ông.

(2) Henry Ford: Bí-kok chū-tōng-chhia ông ê lāu-pē (nn̄g ê pē-kiáⁿ)

(3) Rothschild: Hoat-kok Iû-thài lâng.

(4)Duke of Westminster: Eng-kok lâng.

(5)Ui-liâm tē jī : Kū-sî Tek-kok hông-tè.

(6)Gaekevar: ìn-tō͘ lâng.

(7)Gaharoff: Hi-liap lâng.

(8)Patino: Lâm-bí Pho-lī-hui-a ,tâng-ông.

(9)Lord lveagh: Eng-kok lâng.

(10)Aga Khan : ìn-tō͘ Hoê-hoê-kàu ê thâu.

(11)Nizan: ìn-tō͘ lâng.

(12)Wendel:Hoat-kok lâng.

(13)Rockefeller: Bí-kok Chio̍h-iû ông.

(14)Rockefeller Sr:Bí-kok Chio̍h-iû ông ê lāu-pē(nn̄g-ê pē-á-kiáⁿ).

(15)Lo͘is-Dreyfus: Hoat-kok lâng.

(16)Mellon:Bí-kok lâng

(17)Thyssen : Tek-kok lâng.

Tiong-kan, tē 13 kap 14 ; chit nng ê chhàu-iû ông, nā bô chiong iu ê gia̍p-sán kià-hù hiah choē choè chû-siān, chiū in ê gia̍p-sán thang kóng sī tē-it. Chit nn̄g uī lóng sī Ki-tok-kàu ê sìn tô͘.

Tē-it kap tē-jī, iā sī Ki-tok-kàu ê lâng, sio̍k Sèng-kong-hoē.

Tē 11, chit ê ìn-tō͘ lâng ê pó-chio̍h, kim-khì ta̍t tit 10 ek bān.

Tē 6, ìn-tō͘ lâng. I chi̍t niá kong ho̍k,sī pó-chio̍h lâi choè--ê, ta̍t tit 3000 goā bān.

(5)Kūn-lâi Tek-kok put-chí pháiⁿ khoán-thāi i pún-kok ê Iû-thài lâng, put-chí lêng-jio̍k in. Tì-kàu 10 ê chhue-miâ ê phok-sū ū chàu khì Bí-kok. Tī Niú-iok-chhī ū kiàn-siat chi̍t keng Tāi-ha̍k, hō-choè Chhong-kun Tāi-ha̍k. Ha̍k-seng put-chí choē chhin-kun in.

Phok-sū kóng , Sui-jiân siū-tio̍h pháiⁿ khoán-thāi, in bô beh soan-thoân lâng ê pháiⁿ, kan-ta beh jiat-sim ke-thiⁿ ha̍k-seng ê ha̍k-būn.

(6) Tī Tek-kok ū chi̍t ê chhut-miâ ê im-ga̍k-ka, kho-ha̍k-chiá, siâng-sî iā sī Sîn-ha̍k-ka kap i-seng, hoaⁿ-hí hiàn-sin khì A-hui-lī-ka choè Soan-kàu-sū. I iā bat tī Tāi-ha̍k choè kàu-siū.

(7) Ai-ki̍p kok Nî-lô-hô chin oan-khiau , chuí lâu chin bān. Chit pang kè-ek beh chhòng khah ti̍t, hō͘ chuí lâu khah kín, thang choè im chhân-hn̂g ê lō͘-ēng. Khai-huì tio̍h 3 ek bān.

(8) Tī Bí-kok ū chi̍t ê lâng ēng tiò-ko koà chhia-á khì tiò hî. Tiò-tio̍h chi̍t bé 295 kun . Koh tiò chi̍t bé 168 kun. Chóng-sī hit khoán ê tiò-ko kap soàⁿ-tio̍h pah-goā gûn.

(9) Tī Boán-chiu kok ū chi̍t ê sìn-tô͘, Kū-iok Sèng-keng tha̍k 70 pái, Sin-iok Sèng-keng tha̍k 100 pái.

(10) Kū-nî Bú-hoē ū 11 ê bo̍k-su chhéng beh kò͘-ló. Chiong in ê nî-hè kap thoân-kàu ê nî-kan pâi-lia̍t tī ē toé:-

(1)74 hè choè kang 45 nî.

(2)82 hè choè kang 36 nî poàⁿ.

(3)67 hè choè kang 36 nî.

(4)72 hè choè kang 40 nî.

(5)77 hè choè kang 39 nî.

(6)68 hè choè kang 38 nî.

(7)64 hè choè kang 39 nî.

(8)72 hè choè kang 20 nî.

(9)70 hè choè kang 40 nî.

(10)75 hè choè kang 40 nî.

(11)75 hè choè káng0 nî.

In ê pín-chhéng, ū tit-tio̍h Chóng-hoē ê ún-chún. Si̍t-chāi put-chí oē kham-tit lah !

## 漢羅（Ùi原文改寫）

東西南北

偕叡廉

1933.10 (芥菜子第93號)  p.24-25

(1)佇印度Kat-kut-a ，有一個少年英國人，不止才情；又閣是工學士。伊對得著主寶貝的道理，就愛專心傳報福音。家己組織聖經學校，教示學生道理工業。攏無受人補助。現時聖徒有24人，大家真熱心。

(2)加拿大長老教會，有1320間拜堂佮講義所；長老有6133人。舊年有加 865 的大人，佮5728 的囡仔行洗禮。

(3)毒蛇若是予別尾毒蛇咬著，猶原會死。

(4)照法國一个新聞記者所調查，世界有17个大好額人。今將in 的名排列佇下底：-

(1) Edsel Ford：美國自動車王。

(2) Henry Ford：美國自動車王的老爸(兩个父囝)

(3) Rothschild：法國猶太人。

(4)Duke of Westminster：英國人。

(5)Ui-liâm第二：舊時德國皇帝。

(6)Gaekevar：印度人。

(7)Gaharoff：希臘人。

(8)Patino：南美玻利維亞，銅王。

(9)Lord lveagh：英國人。

(10)Aga Khan ：印度回回教的頭。

(11)Nizan：印度人。

(12)Wendel：法國人。

(13)Rockefeller：美國石油王。

(14)Rockefeller Sr：美國石油王的老爸(兩個父仔囝)。

(15)Lo͘is-Dreyfus：法國人。

(16)Mellon：美國人

(17)Thyssen ：德國人。

中間，第 13佮14 ；這兩个臭油王，若無將油的業產寄付遐濟做慈善，就in的業產通講是第一。這兩位攏是基督教的信徒。

第一佮第二，也是基督教的人，屬聖公會。

第 11，這个印度人的寶石，金器值得10 億萬。

第 6，印度人。伊一領工服，是寶石來做的，值得3000外萬。

(5)近來德國不止歹款待伊本國的猶太人，不止凌辱in。致到10的出名的博士有走去美國。佇紐約市有建設一間大學，號做Chhong-kun大學。學生不止濟親近 in。

博士講，雖然受著歹款待，in無欲宣傳人的歹，kan-ta欲熱心加添學生的學問。

(6)佇德國有一個出名的音樂家，科學者，siâng時也是神學家佮醫生，歡喜獻身去亞非利加做宣教事。伊也捌佇大學做教授。

(7)埃及國尼羅河真彎曲，水流真慢。這pang計畫欲chhòng較直，予水流較緊，通做淹田園的路用。開費著3億萬。

(8)佇美國有一個人用釣篙掛車仔去釣魚。釣著一尾295斤。閣釣一尾168 斤。總是彼款的釣篙佮線著百外銀。

(9)佇滿州國有一個信徒，舊約聖經讀70擺，新約聖經讀100擺。

(10)舊年母會有11个牧師請欲告老。將in 的年歲佮傳教的年間排列佇下底：

(1)74歲做工45 年。

(2)82歲做工 36年半。

(3)67歲做工 36年。

(4)72歲做工40年。

(5)77歲做工 39年。

(6)68歲做工 38 年。

(7)64歲做工 39 年。

(8)72歲做工 20年。

(9)70歲做工 40年。

(10)75歲做工 40年。

(11)75歲做工20 年。

In的稟請，有得著總會的允准。實在不止會堪得啦！
