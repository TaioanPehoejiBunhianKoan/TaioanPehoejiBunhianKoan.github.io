---
title: "舊慣的盡力"
categories:
  - 散文
tags:
  - 陳添旺 Tân Thiam-ōng
toc: true
toc_sticky: true
---

# Kū-koàn ê Chīn-la̍t

## 文獻資訊

| 項目 | 資料 |
|---|---|
| 作者 | 陳添旺 Tân Thiam-ōng |
| 卷期 | 台灣教會報/芥菜子 |
| 卷期 | 第523卷 |
| 日期 | 1928/10 |
| 頁數 | 17-18 |

## 白話字（原文數位化）

Kū-koàn ê Chīn-la̍t

Tân Thiam-ōng

1928.10.01 523 Koàn (KOÀ-CHHÀI-CHÍ TĒ 32 Hō) p.17-18

(Bô-ì-tiong ê chham-koan)

Gī-bîn-biō sī tī Sin-tek chiu Sin-po͘ koe hū-kûn ê soaⁿ-kha só͘-chāi. Chiàu Pang-liâu ê lâng só͘ chai teh kóng, chá-nî Tè Bān-seng hoán, ū chin choē lâng uī-tio̍h kok-ka chīn-la̍t lâi sí; āu-lâi kàu Lâu Khim-chhe sî-tāi, Hông-tè ū chhut-chiàu hong in choè "Gī-bîn-iâ." Tuì án-ni chin choē lâi hōng-kèng, soà tēng-lē tī kū-le̍k 7 ge̍h 20 ji̍t siat phó͘-sì chè bô-chú ê ko͘-hûn.

Chit ê biō ū 2000 goā cho͘ ê châi-sán, chóng-sī koaⁿ-hú ū kā in chè-hān, muí-nî 400 cho͘ choè cha̍p-huì ēng, iáu--ê kài-hù kàu-io̍k kap siā-hoē kong-kiōng ê sū-gia̍p.

Chit ê phó͘-sì hun-choè 15 khu, ta̍k khu sī 15 nî tio̍h chi̍t pái; kin-nî lûn-tio̍h Tiong-le̍k koán-hā, Toā-lūn hū-kūn ê chng-siā. Só͘ khai ê chîⁿ chin-chiàⁿ choē, káⁿ ū 10 bān kho͘ í-siōng (m̄-sī kong-chîⁿ, kok-lâng chū-tam).

Hit ji̍t chè-tián ê kong-kéng, ti ū 2000 chiah, iûⁿ kap koe-ah kuí-nā chheng chiah, lâi-óng ê lâng ū 5 bān khah ke. Ti it-téng toā--ê sī Toh Siu-siuⁿ.

1 téng 898 kun 6 téng 836 kun

2 téng 880 kun 7 téng 833 kun.

3 téng 872 kun 8 téng 831 kun.

4 téng 871 kun 9 téng 816 kun.

5 téng 869 kun 10 téng 804 kun.

Poeh pah kun í-hā sǹg bô téng. Sǹg iàu sī chin kiaⁿ--lâng. Biō sī tī soaⁿ-phiâⁿ-kha, chi̍t-ē khoàⁿ-tio̍h moá-soaⁿ sī lâng kap toā-ti. Khì ê sî iân-lō͘ sī lâng, toā-ti ū ēng lâng kng, ū-ê ēng gû-chhia, ū-ê ēng chū-tōng-chhia; tuì tio̍h chú-phó͘ ê toē kàu Pang-liâu kiâⁿ-lō͘ ài 8 tiám cheng kú. Kan-ta tong-sū-chiá 320 miâ, iáu-ê ke-ke hō͘-hō͘ ài khai chin-choē chîⁿ.

Thiaⁿ kóng beh kàu-sî ū sí chi̍t chiah toā-ti ū 900 goā kun, nā bô sí it-téng; sí liáu hit ke nn̄g-saⁿ ji̍t bô hé-hun, ēng peng lâi peng, iā ēng ta̍k-hāng ê hong-hoat lâi kiù-tī bô hāu.

Toā chiah ti tn̂g ū la̍k chhioh sì chhùn, phiaⁿ-liâu ū sì chhioh chó-iū.

Hit ji̍t ê kú-hêng sī bē-bat ū, chài-mi̍h kap tah-kheh ê chū-tōng-chhia ū 50 chiah í-siōng.

Tuì Tām-suí Tâi-pak í-hā ê hè-bu̍t-chhia it-chīn chhiàⁿ khì, chi̍t tâi chhia kang-kim ài 30 kho͘. Tâi-pak khí-sin kàu Toā-ô͘-kháu ē ê soaⁿ-phiâⁿ poâⁿ-kè ū 50 mai, Tâi-oân 150 lí, (chiàu chū-tōng-chhia kiâⁿ só͘ sǹg).

Hong-siaⁿ chin lāu-jia̍t, kuí-nā pái khì bô sêng, chit pái bô ì-tiong ū chhin-iú ê chū-tōng-chhia sio-chio khì khoàⁿ. Lâng kóng, "Ní-bûn put-jú gán-kiàn," si̍t-chāi ū iáⁿ.

Khoàⁿ in ê chīn-la̍t sêng-sim sêng-kèng, hoán séng lâi siūⁿ, lán Kàu-hoē ê tong-sū-chiá kap sìn-tô͘ uī-tio̍h chin ê Sîn nā ū án-ni chīn-la̍t kap hi-seng iā put-chí khó-chhú.

## 漢羅（Ùi原文改寫）

舊慣的盡力

陳添旺

1928.10.01 523卷(芥菜子第32號) p.17-18

(無意中的參觀)

義民廟是佇新竹州新埔街附近的山腳所在。照枋寮的人所知teh講，早年戴萬生反，有真濟人為著國家盡力來死；後來到劉欽差時代，皇帝有出詔封in做「義民爺。」對按呢真濟來奉敬，紲定例佇舊曆7月20日設普sì祭無主的孤魂。

這个廟有2000外租的財產，總是官府有共in制限，每年400租做雜費用，iáu--ê 寄附教育佮社會公共的事業。

這个普sì分做15區，逐區是15年著一擺；今年輪著中壢管下，大崙附近的 庄社。所開的錢真正濟，敢有10萬箍以上(毋是公錢，各人自擔)。

彼日祭典的光景，豬有2000隻，羊佮雞ah幾若千隻，來往的人有5萬較加。豬一等大--ê是卓Siu-siuⁿ。

1等898 斤 6等836斤

2等880斤7等833斤。

3等872斤8等831斤。

4等871斤9等816斤。

5等869斤10等804斤。

八百斤以下算無等。算iàu是真驚人。廟是佇山坪跤，一下看著滿山是人佮大豬。去的時沿路是人，大豬有用人扛，有的用牛車，有的用自動車；對著主普的地到枋寮行路愛8點鐘久。干焦當事者320名，iáu-ê家家戶戶愛開真濟錢。

聽講欲到時有死一隻大豬有900外斤，若無死一等；死了彼家兩三日無火薰，用冰來冰，也用逐項的方法來救治無效。

大隻豬長有六尺四寸，phiaⁿ-liâu有四尺左右。

彼日的舉行是袂捌有，載物佮搭客的自動車有50隻以上。

對淡水台北以下的貨物車一盡倩去，一台車工金愛30箍。台北起身到大湖口下个山坪盤過有50 mai，台灣150里，(照自動車行所算)。

風聲真鬧熱，幾若擺去無成，這擺無意中有親友的自動車相招去看。人講，「耳聞不如眼見，」實在有影。

看in 的盡力誠心誠敬，反省來想，咱教會的當事者佮信徒為著真的神若有按呢盡力佮犧牲也不止可取。
