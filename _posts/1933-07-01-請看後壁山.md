---
title: "請看後壁山"
categories:
  - 散文
tags:
  - 高金聲 Ko Kim-seng
toc: true
toc_sticky: true
---

# Chhiáⁿ khoàⁿ āu-piah-soaⁿ

## 文獻資訊

| 項目 | 資料 |
|---|---|
| 作者 | 高金聲 Ko Kim-seng |
| 卷期 | 台灣教會公報 |
| 卷期 | 第580卷 |
| 日期 | 1933/7 |
| 頁數 | 3-4 |

## 白話字（原文數位化）

Chhiáⁿ khoàⁿ āu-piah-soaⁿ

Ko Kim-seng

1933. 07. 580 koàn, pp. 3-4

Chá-nî goán bat toà Ba̍k-sa, tī hit keng pài-tn̂g āu ū chi̍t chō soaⁿ, sī hoē-iú ê. Moá soaⁿ ū gêng-géng, siⁿ kàu luí-luí tuī-tuī, iā ū poa̍t-á, soāiⁿ-á, tek-sún, koh ū hó-chia̍h ê han-chû. Chit ê soaⁿ sī goán só͘ hoaⁿ-hí ê, pak-tó͘ iau, á-sī siūⁿ ài chia̍h, chiū khì peh. Khiā tī pài-tn̂g chêng, á-sī pài-tn̂g āu, kia̍h-thâu chiū khoàⁿ-tio̍h. Sui-jiân keng-koè 40 goā nî kú, goán taⁿ tiàm to͘-hoē, hóng-hut-kan iáu khoàⁿ-tio̍h hit ê soaⁿ koân-koân thuh-khí, poàⁿ-soaⁿ choan-choan chhiū.

Kin-á-ji̍t lán ê kàu-hoē 112 uī, ji̍p-kàu--ê, toā-lâng kap gín-ná 15429; sìn-tô͘ ê chóng-sò͘ 32707 lâng, lâi pí-phēng 67 nî chêng ji̍p-kàu ê, chiah ū 6 lâng, heng-ōng kàu cháiⁿ-iūⁿ!

Che hiān-siōng tuì tó-uī lâi?

1. Siōng-tè ê in-tián.

2. Bó-hoē ê thiàⁿ-thàng.

Bó-hoē sī Eng-kiat-lī ê Tiúⁿ-ló Kàu-hoē, tuì 1865 nî phài-khián Má Ngá-kok I-seng lâi Tâi-oân hêng i, siat kàu, ti̍t kàu kin-á-ji̍t, nî-nî iáu teh chhut-la̍t oān-chō͘ lán ê kàu-hoē. Chit ê si̍t-chāi sī lán ê āu-piah-soaⁿ.

Tiúⁿ-ló Kàu-hoē tī Eng-kiat-lī ū 352 ê tông-hoē, poê-chhan-chiá 8,4146 lâng, hiah ê hoē-iú m̄-nā î-chhî pún kàu-hoē ê huì-iōng, koh chhe lâng khì hái-goā thoân hok-im, ū kàu ín-tō͘, Sin-ka-pho, Soàⁿ-thâu, Ngó͘-keng-hù, Ē-mn̂g kap Tâi-oân; che keng-huì m̄-sī sió-khoá. Nā kan-ta chiū lán chia lâi sǹg, thoân-kàu 68 nî kú, phah-sǹg kàu taⁿ ū 500 bān ê Ji̍t-pún gîn. Hiān-sî Bó-hoē hē hok-im ê chu-pún, chi̍t nî iok ū 8,0000 gîn tī lán chia; tī hái-goā 6 uī siat kàu, nā lóng án-ni, chiū 48 bān. Tī pún kok ū 352 ê tông-hoē, pêng-kin chi̍t nî nā khai chi̍t-bān, án-ni, chiū 352 bān, lóng-kiōng choân-nî tio̍h 400 bān. Chin-chiàⁿ sī lán ê āu-piah-soaⁿ, thang oá-khò! Nā khiàm-ēng, chiū tio̍h tuì Bó-hoē chhéng pó͘-chō͘, pù, pù, pù!

Chhit goe̍h sî, goán kàu āu-piah soaⁿ, hia ná-chún goán ê piáⁿ-tiàm kap koé-chí hâng. M̄-kú tang-thiⁿ lâi, piàn soaⁿ bô chi̍t-lia̍p gêng-géng. Khí-hāu piàn-chhian, kéng-tì koh-iūⁿ. Hiān-chāi Tâi-oân pháiⁿ kéng-khì, Eng-kok iā sī pháiⁿ kéng-khì. Keng-chè khùn-lân, hoē-iú ū hūn. Bó-hoē khiok ū ke̍k-le̍k hû-chhî Tâi-oân ê Kàu-hoē, m̄-kú uī-tio̍h kéng-khì ê koan-hē, chiân-tô͘ lán m̄-thang bô siūⁿ.

Tī kū-nî Bó-hoē the̍h hiān-kim pó͘-chō͘ Tâi-oân ê Kàu-hoē ū 1,8980 kho͘. Kî-tiong 6500 kho͘, sī chò thoân-tō-su ê lō͘-ēng. Pó͘-chō͘ kim chu-jiân tio̍h ná kiám-chió, in-uī lán tio̍h chìn-pō͘ kàu chū-tī, chī-ióng, chū-thoân. Chóng-sī nā hut-jiân tiong-chí, hit-tia̍p tī lán ê thoân-kàu-kài éng-hióng chin toā. Chē-chē thoân-tō sian-siⁿ tio̍h thêng-kang, kàu-hoē sit-lo̍h chí-tō-chiá m̄-nā 20 keng, tī hit uī hoē-iú ē sang-soàⁿ. án-ni, kàu-hoē m̄-nā bô ke-thiⁿ lâng, tian-tò ē kiám-chió. Pu̍t-biō chē-chē teh oāⁿ sin, pài-tn̂g nā ti̍t-ti̍t teh koaiⁿ, lán ê sim sím-mi̍h khoán?

Só͘-í tāi-ke tio̍h bī ú tian tiû-biû, m̄-thang thèng-hāu chhuì-ta chiah beh khui chéⁿ, liōng-chá chek-thiok Thoân-kàu Ki-pún-kim. Chì-chió tio̍h ū 12 bān, lâi seⁿ lī-sek, chiah ū thang pó͘-chō͘ thoân-tō sian-siⁿ, chhin-chhiūⁿ hiān-sî ê gia̍h. Tng jîn-luī iáu-boē chhut-hiān tī sè-kan, Siōng-tè tāi-seng uī-tio̍h lán pī-pān Kiù-chú; kàu kî, Kiù-chú kàng-sè pàng-sak sìⁿ-miā lâi kiù lán, lán taⁿ uī-tio̍h I ê kàu-hoē lâi kè-e̍k sī eng-kai.

Chit pang Lâm Tāi ê Siông-tì Uí-oân-hoē ū gī-lūn chit chân sū, āu-lâi ū cho͘-chit chi̍t ê hoē, miâ Lâm-pō͘ Thoân-kàu Ki-kim Kî-sêng-hoē.

Hoē-tiúⁿ : Ko Kim-seng.

Su-kì     : Ông oá.

Koè-kè   : Boán Hiông-châi.

Soan-thoân-chiá :─

Ko-hiông : So͘ Io̍k-châi.

Tâi-lâm : Ko Kim-seng.

Ka-gī   : Ông oá.

Tâi-tiong : Lâu Tiong-kian.

Ông Piān-lông.

Lâng nā thiàⁿ Chú, ài hiàn-kim lâi kiù lâng, chhiáⁿ in kià kau Tâi-lâm Sin-lâu Boán Hiông-châi Bo̍k-su. ǹg-bāng tāi-ke uī-tio̍h thian-kok lâi chīn-la̍t ; nā ū châi-sán m̄-thang sí-chông, tio̍h oa̍h-ēng. Kìⁿ-nā uī-tio̍h ka-tī chek-chū châi-pó ê, tī Siōng-tè ê bīn-chêng m̄-sī hó-gia̍h.

Lâm-pō͘ Thoân-kàu

Ki-kim Kî-sêng-hoē,

Soan-thoân-chiá : Ko Kim-seng.

## 漢羅（Ùi原文改寫）

請看後壁山

高金聲

1933.07. 580卷，pp.3-4

早年阮捌蹛木柵，佇彼間拜堂後有一座山，是會友的。滿山有龍眼，生到累累墜墜，也有菝仔，檨仔，竹筍，閣有好食的番薯。這个山是阮所歡喜的，腹肚枵，á是想愛食，就去peh。徛佇拜堂前，á是拜堂後，kia̍h頭就看著。雖然經過40外年久，阮taⁿ tiàm 都會，彷彿間猶看著彼个山懸懸thuh起，半山專專樹。

今仔日咱的教會112位，入教--的，大人佮囡仔15429；信徒的總數32707人，來比並67年前入教的，才有6人，興旺到怎樣！

這現象對佗位來？

1.     上帝的 恩典。

2.     母會的 疼痛。

母會是英吉利的長老教會，對1865年派遣馬雅各醫生來台灣行醫，設教，直到今仔日，年年猶teh出力援助咱的教會。這个實在是咱的後壁山。

長老教會佇英吉利有352个同會，poê -chhan者8，4146人，遐的會友m̄-nā維持本教會的費用，閣差人去海外傳福音，有到印度，新加坡，汕頭，Ngó͘-keng-hù，廈門佮台灣；這經費毋是小可。若kan-ta就咱遮來算，傳教68年久，拍算到taⁿ有500萬的日本銀。現時母會下福音的資本，一年約有8，0000銀佇咱遮；佇海外6 位設到，若攏按呢，就48萬。佇本國有352个同會，平均一年若開一萬，按呢，就352萬，攏共全年著400萬。真正是咱的後壁山，通倚靠！若欠用，就著對母會請補助，富，富，富！

七月時，阮到後壁山，遐若準阮的餅店佮果子行。M̄-kú冬天來，遍山無一粒龍眼。氣候變遷，景緻各樣。現在台灣歹景氣，英國也是歹景氣。經濟困難，會友有份。母會卻有極力扶持台灣的教會，m̄-kú為著景氣的關係，前途咱毋通無想。

佇舊年母會the̍h現金補助台灣的教會有1,8980箍。其中6500箍，是做傳道師的路用。補助金自然著ná減少，因為咱著進步到自治，自養，自傳。總是若忽然中止，彼霎佇咱的傳教界影響真大。濟濟傳道先生著停工，教會失落指導者m̄-nā 20間，佇彼位會友會鬆散。按呢，教會m̄-nā無加添人，顛倒會減少。佛廟濟濟teh換新，拜堂若直直teh關，咱的心甚物款？

所以大家著bī ú tian tiû-biû，毋通聽候喙乾才欲開井，量早積蓄傳教基本金。至少著有12萬，來生利息，才有通補助傳道先生，親像現時的額。當人類猶未出現佇世間，上帝代先為著咱備辦救主；到期，救主降世放拺性命來救咱，咱taⁿ為著伊的教會來計畫是應該。

這pang南大的常治委員會有議論這層事，後來有組織一个會，名南部傳教基金期成會。

會長：高金聲。

書記：王倚。

會計：滿雄才。

宣傳者：─

高雄：蘇育才。

台南：高金聲。

嘉義：王倚。

台中：劉中堅。

王Piān-lông。

人若疼主，愛獻金來救人，請in寄交台南新樓滿雄才牧師。向望大家為著天國來盡力；若有財產毋通死藏，著活用。見若為著家己積聚財寶的，佇上帝的面前毋是好額。

南部傳教

基金期成會，

宣傳者：高金聲。
