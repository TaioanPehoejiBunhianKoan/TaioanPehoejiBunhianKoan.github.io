---
title: "新俗語"
categories:
  - 詩
tags:
  - 柯維思 Koa Î-su
toc: true
toc_sticky: true
---

# Sin Sio̍k-gú

## 文獻資訊

| 項目 | 資料 |
|---|---|
| 作者 | 柯維思 Koa Î-su |
| 卷期 | 台灣教會公報/北部教會 |
| 卷期 | 第680期 |
| 日期 | 1941/11 |
| 頁數 | 25 |

## 白話字（原文數位化）

Sin Sio̍k-gú

Koa Î-su

1941年11月680期    25

1. Siông-uí chū-hoē teh gī-sū,

Bo̍k-su tiúⁿ-ló cha̍p lâi hù,

Thiaⁿ kú ià-siān soà tuh-ku,

O͘-pit pe̍h-choá tē-á ū.

2. Kia̍h pit bóng siá nn̄g saⁿ kù,

Ná siá ná siūⁿ soà ná ū,

Sî-kan keng-kè nn̄g-sî kú,

Sí-oa̍h bān-sū sio̍k tī Chú.

3. Choè-kūn ū thiaⁿ sin sio̍k-gú,

Tè-kok léng Tâi āu chiah ū,

Poeh-cha̍p nî chêng bô bo̍k-su,

Bo̍k-su lâi Tâi bô loā kú.

4. Lâng kóng, "Tē-ge̍k o͘-lu-lu,

Chhoàn toé thoân-tō kap bo̍k-su,"

Oh chai sī si̍t á-sī hu,

Chóng-sī hō͘ lán tio̍h khoà-lū.

5. Cháiⁿ-iūⁿ lâng oē kóng chit kù,

oàn-hūn thoân-tō kap bo̍k-su,

Oan-ke sio-mē ta̍k-uī ū,

Kiat-kio̍k hoán bô thài-pêng kú.

6. Thoân-tō bo̍k-su tio̍h o̍h Chú,

Tuì-lāi tuì-goā choân bû su,

Sî-sî tio̍h thiaⁿ Chú hoan-hù,

oē tiàm Thian-tông bān-nî kú.

## 漢羅（Ùi原文改寫）

新俗語

柯維思

1941年11月680期    p.25

1.常委聚會teh議事，

牧師長老十來赴，

聽久厭倦紲tuh-ku，

烏筆白紙袋仔有。

2.Kia̍h筆罔寫兩三句，

Ná寫ná想紲ná有，

時間經過兩時久，

死活萬事屬佇主。

3.最近有聽新俗語，

帝國領台後才有，

八十年前無牧師，

牧師來台無偌久。

4.人講，「地獄烏lu-lu，

串toé傳道佮牧師，」

Oh知是實抑是hu，

總是予咱著掛慮。

5.怎樣人會講這句，

怨恨傳道佮牧師，

冤家相罵逐位有，

結局反無太平久。

6.傳道牧師著學主，

對內對外全無私，

時時著聽主吩咐，

會踮天堂萬年久。
