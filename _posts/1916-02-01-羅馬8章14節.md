---
title: "羅馬8章14節"
categories:
  - 散文
tags:
  - 無lo̍h名
toc: true
toc_sticky: true
---

# Lô-má 8 chiuⁿ 14 chat

## 文獻資訊

| 項目 | 資料 |
|---|---|
| 作者 | 無lo̍h名 |
| 卷期 | 台灣教會報 |
| 卷期 | 第371卷 |
| 日期 | 1916/2 |
| 頁數 | 1-2 |

## 白話字（原文數位化）

Lô-má 8 chiuⁿ 14 chat

1916. 2, no. 371, pp. 1-2

"Hoān-nā hō͘ Siōng-tè ê Sîn chhoā--ê sī chò Siōng-tè ê kiáⁿ." (Lô. 8:14).

"Chò Siōng-tè ê kiáⁿ" chit kù sím-mi̍h ì-sù? Sio̍k-gú kóng, Thiⁿ siⁿ tē iúⁿ. Siōng-tè chhòng-chō thiⁿ, tē, hái, bān-hāng-mi̍h; iā chhòng-chō lâng. I iā pì-iū bān-hāng ê oa̍h-mi̍h, hō͘ in chia̍h kàu-gia̍h. "Lí tián-khui Lí ê chhiú, kìⁿ-ū oa̍h ê mi̍h Lí hō͘ in chia̍h kàu pá." "Thiⁿ-pē ēng ji̍t chiò hó kap m̄ hó ê lâng, ēng hō͘ ak gī kap put-gī ê lâng ê chhân-hn̂g." án-ni chai Siōng-tè chhòng-chō bān-lâng, iā ū khoàⁿ-kò͘ in, thang kóng Siōng-tè sī chèng lâng ê Pē, iā chèng lâng sī Siōng-tè ê kiáⁿ-jî. Che sǹg sī khah khoah ê ì-sù.

M̄-kú lâng kap Siōng-tè chám-jiân ū khah chhin-bi̍t ê kan-sia̍p. Lâng ū chi̍t tiâu bē sí ê lêng-hûn, sin-khu sui-jiân sí, lêng-hûn tī-teh. In-uī án-ni lâng kap kî-û ê oa̍h-mi̍h chin-chiàⁿ ū toā koh-iūⁿ. Phì-lūn ti, káu, niau sí chiū soah: lâng sí chiū iáu tī-teh. Hán-tit tú-tio̍h chi̍t cho̍k ê lâng m̄ sìn lâng ê lêng-hûn éng tī-teh. Tâi-oân lâng pài bo̍k-chú, pài sîn-bêng, che sī hián-bêng in sìn chit tiâu ê tō-lí. In pài sîn-bêng khiok ū chhò tī-teh, iáu-kú sī hián-bêng in sìn seng-khu sui-bóng sí, lêng-hûn iáu oa̍h. Tuì án-ni thang chhui-chhut lâng kap kî-û ê oa̍h-mi̍h ū toā cheng-chha.

Thang kóng Siōng-tè só͘ chhòng-chō ê bān-mi̍h sī chhin-chhiūⁿ chò I ê lô͘-po̍k. Ji̍t tuì tang pêng chhut, tuì sai pêng lo̍h, ta̍k ji̍t tio̍h kiâⁿ i ê lō͘-chām, lóng bô oa̍t koè-lâi oa̍t koè-khì chhin-chhiūⁿ chhân-hoāⁿ ê lō͘ hit khoán. Toā hái sui-jiân ū toā-toā la̍t iáu-kú i tio̍h thàn Siōng-tè só͘ siat ê kui-kí: ta̍k ji̍t ū chuí-khó chuí-tīⁿ. Sù-kuì liû-hêng bān-bu̍t hoà seng. Bān mi̍h tio̍h thàn Siōng-tè ê hong-hoat, chhin-chhiūⁿ hoé-chhia tio̍h thàn nn̄g tiâu thih-ki, bē-ē cháu koè-lâi cháu koè-khì. Hoān-nā siū chhòng-chō ê mi̍h, sǹg sī chò Siōng-tè ê chhe-ēng, lâng iā sī án-ni.

M̄-kú tuì lâng ê lêng-hûn chiū ē chiâⁿ chò kiáⁿ. Chò Siōng-tè ê kiáⁿ m̄ sī tuì hiat-khì. Lâng ê siⁿ-tit kiáⁿ-sin, bē siⁿ-tit kiáⁿ-sim. Beh chò Siōng-tè ê kiáⁿ sī tuì têng-thâu-siⁿ, sī Siōng-tè chì toā ê Sîn kiò lán ê sîn chhut-sì lán chiū chò Siōng-tè ê kiáⁿ. Che si̍t-chāi sī ò-biāu ê tō-lí, chheng-chheng tuì oá-khò Kiù-chú Iâ-so͘ Ki-tok chiah ū án-ni.

Koh siūⁿ chi̍t hāng: "Hō͘ Siōng-tè ê Sîn chhoā" chit kù sī cháiⁿ-iūⁿ? Lán ê Chú hō͘ Sîn chhoā kàu khòng-iá tú-tio̍h Mô͘-kuí chhì. I kà-sī lâng kap kiâⁿ sîn-jiah lóng sī in-uī I hō͘ Sîn chhoā. I bat kóng, Goá m̄ sī chū-choan lâi kóng, sī chhe goá ê Pē chiong só͘ eng-kai kóng, só͘ eng-kai thoân-ê, hoan-hù goá kóng. I hō͘ Sîn chhoā in-uī chò Siōng-tè ê Kiáⁿ.

Pó-lô iā hō͘ Siōng-tè ê Sîn chhoā i. Chhin-chhiūⁿ Sù-tô͘ 16 chiuⁿ kóng, Sèng-sîn kìm-chí i tī A-se-a thoân tō-lí. I ài-beh khì Pì-chhui-nî, Iâ-so͘ ê Sîn m̄ chún i. āu-lâi Chú ê Sîn tiàu i khì Má-kî-tùn thoân hok-im. I hō͘ Sîn chhoā, che pîn-kù i chò Siōng-tè ê kiáⁿ.

Siōng-chú ê chèng peh-sìⁿ iā sī án-ni hō͘ Sîn chhoā. Lūn hō͘ Sîn chhoā lán m̄ bián lia̍h che chò sím-mi̍h koài-sū, m̄ bián phah-sǹg sī Siōng-tè ê Sîn chioh lâng ê he̍k-sin, chhut-hiān lâi chhoā. Kî-si̍t sī lâng ê sîn nā kap Siōng-tè ê Sîn saⁿ kiat-liân, liáu-āu lâng só͘ chò ê ta̍k hāng sū lóng sī uī-tio̍h Siōng-tè ê Sîn teh kám-tōng i ê sim.

án-ni lâng chò Siōng-tè ê kiáⁿ sī tuì têng-siⁿ, iū-koh nā hō͘ Siōng-tè ê Sîn ín-chhoā sī pîn-kù i chò Siōng-tè ê kiáⁿ. Taⁿ hō͘ Sîn ín-chhoā ê lâng phì-lūn tio̍h siⁿ[sic.] Sîn ê kiat-kó chiū-sī jîn-ài, hoaⁿ-hí, hô-pêng, thun-lún, chû-pi, siān-liông, tiong-sìn, un-jiû, chún-chat. Nā ū lâng ū chit hō ê hêng-tōng kú-chí thang kóng i sī Siōng-tè ê kiáⁿ in-uī i teh hō͘ Sèng-sîn ín-chhoā.

## 漢羅（Ùi原文改寫）

羅馬8章14節

1916.2  no.371  pp.1-2

「凡若予上帝的神chhoā--的是做上帝的囝。」(羅. 8：14)。

「做上帝的囝」這句甚物意思？俗語講，天生地養。上帝創造天，地，海，萬項物；也創造人。伊也庇佑萬項的活物，予in食夠額。「你展開你的手，見有活的物你予in食到飽。」「天爸用日照好佮毋好的人，用雨沃義佮不義的人的田園。」按呢知上帝創造萬人，也有看顧in，通講上帝是眾人的爸，也眾人是上帝的囝兒。這算是較闊的意思。

毋過人佮上帝嶄然有較親密的干涉。人有一條袂死的靈魂，身軀雖然死，靈魂佇咧。因為按呢人佮其餘的活物真正有大各樣。譬論豬，狗，貓死就煞：人死就猶佇咧。罕得拄著一族的人毋信人的靈魂永佇咧。台灣人拜木主，拜神明，這是顯明in信這條的道理。In拜神明卻有錯佇咧，猶過是顯明in信身軀雖罔死，靈魂猶活。對按呢通推出人佮其餘的活物有大精差。

通講上帝所創造的萬物是親像做伊的奴僕。日對東爿出，對西爿落，逐日著行伊的路站，攏無越過來越過去親像田岸的路彼款。大海雖然有大大力猶過伊著趁上帝所設的規矩：逐日有水洘水滇。四季流行萬物化生。萬物著趁上帝的方法，親像火車著趁兩條鐵枝，袂會走過來走過去。凡若受創造的物，算是做上帝的差用，人也是按呢。

毋過對人的靈魂就會成做囝。做上帝的囝毋是對血氣。人的生得囝身，袂生得囝心。欲做上帝的囝是對重頭生，是上帝至大的神叫咱的神出世咱就做上帝的囝。這實在是奧妙的道理，清清對倚靠救主耶穌基督才有按呢。

閣想一項：「予上帝的神chhoā」這句是怎樣？咱的主予神chhoā到曠野拄著魔鬼試。伊教示人佮行神跡攏是因為伊予神chhoā。伊捌講，我毋是自專來講，是差我的爸將所應該講，所應該傳-的，吩咐我講。伊予神chhoā因為做上帝的囝。

保羅也予上帝的神chhoā伊。親像使徒16章講，聖神禁止伊佇亞西亞傳道理。伊愛欲去庇推尼，耶穌的神毋准伊。後來主的神召伊去馬其頓傳福音。伊予神chhoā，這憑據伊做上帝的囝。

上主的眾百姓也是按呢予神chhoā。論予神chhoā咱毋免掠這做甚物怪事，毋免拍算是上帝的神借人的肉身，出現來chhoā。其實是人的神若佮上帝的神saⁿ結聯，了後人所做的逐項事攏是為著上帝的神咧感動伊的心。

按呢人做上帝的囝是對重生，又閣若予上帝的神引chhoā是憑據伊做上帝的囝。Taⁿ予神引chhoā 的人譬論著聖神的結果就是仁愛，歡喜，和平，吞忍，慈悲，善良，忠信，溫柔，撙節。若有人有這號的行動舉止通講伊是上帝的囝因為伊咧予聖神引chhoā。
