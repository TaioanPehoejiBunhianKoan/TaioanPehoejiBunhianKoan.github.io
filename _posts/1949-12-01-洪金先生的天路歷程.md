---
title: "洪金先生的天路歷程"
categories:
  - 傳記
tags:
  - 楊天豪 Iûⁿ Thian-hô
toc: true
toc_sticky: true
---

# Âng Kim Sian-siⁿ ê Thian-lō͘ Le̍k-thêng

## 文獻資訊

| 項目 | 資料 |
|---|---|
| 作者 | 楊天豪 Iûⁿ Thian-hô |
| 卷期 | 台灣教會公報 |
| 卷期 | 第732號 |
| 日期 | 1949/12 |
| 頁數 | 14 |

## 白話字（原文數位化）

Âng Kim Sian-siⁿ ê Thian-lō͘ Le̍k-thêng

1949.12 tē 732 hō p.14

(Chiap 11 goe̍h 16 bīn)

Sìn Chú 50 nî kan, m̄-bat chioh chi̍t-sián gō͘-lî. Bô hó-gia̍h, iā bô khiàm-kheh; Siōng-tè hō͘ goá kàu-gia̍h, iā hō͘ goá bē tham-sim.

"án-ni hó, chhiáⁿ lí hioh-khùn, goá tio̍h lo̍h-khì, iok-sok ê sî-kan 7 tiám poàⁿ í-keng kàu. Bo̍k Sek-in Sian-siⁿ nā lâi, chiū beh tī ē-bīn chò lé-pài." "Chin to-siā, chin hó, hō͘ goá soà thang tit-tio̍h chai chá-sî sìn-tô͘ ê sū-chêng. Se̍k-lîm chit choā koè-lâi ū tī-hia pang-chān lí ê kang á bô?" Ū ah, kóng nn̄g pái." "Jī-saⁿ chē hui-ki koh khì lah, ū Bân-lâm ê kàu-hoē chhiáⁿ i Sèng-tàn-cheh chêng tńg-khì thang kè-e̍k mê-nî ê kang." "Koh khì Ē-mn̂g lah ò͘?" "Sī lah, tī Kó͘-lōng-sū. Lâu-thui kiā-kiā, chhiáⁿ ûn-á kiâⁿ." "Hó."

Âng Sian-siⁿ chhut-khì liáu-āu, pit-chiá ná siūⁿ chit ê kò͘-sū, jú siūⁿ jú kám-kek, put-chí ū kè-ta̍t, teh siūⁿ-tio̍h siá i. Chiū ū kuí-kù oē hut-jiân tuì sim-té it-ti̍t chhèng--khí-lâi, kì tī ē-bīn lâi chò kiat-boé.

一、基督老精兵 始終一貫誠 至老無變心 洪金勝黃金

二、篤志高牧師 育人傳報主 開學四十天 功效有顯然

三、先代眾聖徒 六日講耶穌 道遠任又重 願咱再提唱

四、全台歸主令 上帝己頒行 先烈在天靈 望咱快完成

Kám-siā sû: Thian-hô tī pēⁿ-chhn̂g-tiong thiaⁿ-kìⁿ ū chē-chē sio̍k Chú ê hó pêng-iú thè goá teh kî-tó, koh ū Hô-bí kap Bîn-cho̍k-lō͘, í-ki̍p Liú-teng 3 ê Kàu-hoē kî-tó-thoân, ta̍k-ji̍t chiong goá ê sū pâi-lia̍t tī Thiⁿ-pē bīn-chêng; kám-kek put-chīn. Taⁿ í-keng ū khah hó, tī sî ē oân-choân khiok iáu-boē thang chai, iā iáu m̄-bat siá phoe chhéng-an pêng-iú, chhin-lâng; só͘-í sūn chit ê hó ki-hoē, chhiàm-iōng chit ê pó-kuì ê choá-bīn, seng tuì lia̍t-uī piáu kèng-ì, chhim-chhim she-siā. Goān Thiⁿ-pē chiok-hok lia̍t-uī, pò-siúⁿ lia̍t-uī ê thiàⁿ-sim. Koh kám-siā Kong-pò phian-chiá sian-siⁿ kā goá teng-chài ê hó-ì.

Iûⁿ Thian-hô pài.

## 漢羅（Ùi原文改寫）

洪金先生的天路歷程

1949.12 第732號 p.14

(接11月16面)

信主50年間，毋捌借一sián五厘。無好額，也無欠缺；上帝予我夠額，也予我袂貪心。

「按呢好，請你歇睏，我著落--去，約束的 時間7點半已經到。穆Sek-in先生若來，就欲佇下面做禮拜。」「真多謝，真好，予我紲通得著知早時信徒的事情。Se̍k-lîm這choā過--來有佇遐幫贊你的工抑無？」「有--ah。」 講兩擺，「23坐飛機閣去--lah，有閩南的教會請伊聖誕節前轉--去通計劃明年的工。」「閣去廈門--lah ò͘?」「是--lah，佇 鼓浪嶼。樓梯崎崎，請勻仔行。」「好。」

洪--先生出--去了後，筆者那想這個故事，愈想愈感激，不止有價值，teh想著寫伊。就有幾句話忽然對心底一直chhèng--起來，記佇下面來做結尾。

一、基督老精兵 始終一貫誠 至老無變心 洪金勝黃金

二、篤志高牧師 育人傳報主 開學四十天 功效有顯然

三、先代眾聖徒 六日講耶穌 道遠任又重 願咱再提唱

四、全台歸主令 上帝己頒行 先烈在天靈 望咱快完成

感謝詞：天豪佇病床中聽見有濟濟屬主 的好朋友替我teh祈禱，閣有和美佮民族路，以及Liú-teng 3個教會祈禱團，逐日將我的 事排列佇天父面前；感激不盡。今已經有較好，佇時會完全卻猶未通知，也猶毋捌寫批請安朋友、親人；所以順這個好機會，佔用這個寶貴的紙面，先對列位表敬意，深深說謝。願天父祝福列位，報賞列位的疼心。閣感謝公報編者先生共我登載的好意。

楊天豪拜。
