---
title: "日本基督教團誕生"
categories:
  - 散文
tags:
  - 黃六點 N̂g La̍k-tiám
toc: true
toc_sticky: true
---

# Ji̍t-pún Ki-tok-kàu-thoân tàn-seng

## 文獻資訊

| 項目 | 資料 |
|---|---|
| 作者 | 黃六點 N̂g La̍k-tiám |
| 卷期 | 台灣教會公報/北部教會 |
| 卷期 | 第678期 |
| 日期 | 1941/9 |
| 頁數 | 24-25 |

## 白話字（原文數位化）

Ji̍t-pún Ki-tok-kàu-thoân tàn-seng

N̂g La̍k-tiám

Chiap 8 ge̍h 23 bīn

1941年9月678期       24-25

Pún Kàu-thaôn 教義大要 ū án-ni chè-tēng.

聖書に於て啟示てられたる父、子、聖靈なる三位一体の神は世のため死にて甦り給へる御子イエスキリストの贖によりて信ずる者の罪を赦し之を義としを潔め永遠の生命を與へ給ふ教會はキリストの体にして恩寵によりて召されたる者の禮拜を守り聖禮典を行ひ福音を宣傳へ主の來り給ふ待望を團体なり。

iā ū Chong-kàu-kio̍k tong-kio̍k ê lâi-ì, ài hō͘ choân sìn-tô͘ oē thang choan-bīn-tek[sic.] thàu-thiat hōng kok-bîn ê ì-sek, só͘-í iā ū tēng chhin-chhiūⁿ ē bīn ê sìn-tô͘ ê seng-oa̍h kui-tēng 信徒生活綱領.

本教團に屬する信徒は万世一系の天皇を奉載する臣民として皇運を扶翼し奉り國体の精華を發揚せくことを努むべし。

本教團に屬する信徒は本教團の教義を奉じ聖日を守り公同の禮拜に與聖餐に陪し敬虔の修行を積み教會員たるの義務に服すべし。

本教團に屬する信仰を磨き純潔なる生活を營み愛の業に勵み身を修め齊へ社會風教の改善に努むべし。

án-ni thang kóng lán pún kok sin-kàu(ブロラ3レト) ê choân kàu-phài, tāi-ke thang thiah-khui saⁿ keh-lī ê chhiûⁿ, chiâⁿ-choè chi̍t-oân lâi tāi-tông thoân-kiat sī chin kám-siā. Chhú-āu tuì Ji̍t-pún kàu-hoà á-sī tuì goā thoân-tō ê chu hong-bīn, ún-tàng ū thang toā-toā hō͘ lán kî-thāi ê só͘-chāi. Sin kàu-thoân ê ki-kò͘, tāi-khài sī chiàu Chong-kàu thoân-thé-hoat só͘ iau-kiû ēng pún-pō͘, kàu-khu, kàu-hoē ê 3 toāⁿ lâi cho͘-chit.

A. 本部諸機關. Choân kàu-thoân ê thóng-lí-chiá ê jīm-kî sī 2 nî, tuì Chóng-hoē lâi soán-kú; iā kàu-thoân thóng-lí-chiá ê ē-bīn ū hun 8 kio̍k, chiū-sī 總務, 國內傳道, 國外傳道, 教育, 財務, 婦人事業, 厚生, 木版. Kàu-io̍k kio̍k ê lāi-bīn koh hun chò 日曜學校部, 青年部, 學校部, 幼稚園部 téng ê 4 pō͘. Châi-bū-kio̍k koh hun châi-bū pō͘ kap un-si̍p-pō͘ ê nn̄g pō͘. Chit tiong-kan chóng-bū pō͘-tiúⁿ beh ēng choan-jīm, kî-thaⁿ 7 kio̍k-tiúⁿ sī kiam-jīm; 8 kio̍k ê í-goā koh ū 6 ê Siông-tì ê uí-oân-hoē: Chiū-sī法制, 教師檢定, 人事, 企劃, 審判, 會計, 監查等ê委員會; tiong-kan教師檢定委員會ū koh hun choè正教師檢定委員會 教師補檢定委員會,iā審判委員會 ū koh hun choè特別審判委員會,kap通當審判委員會.

Chit 6 ê Siông-tì ê uí-oân-hoē sī Siông-gī-oân-hoē lâi soán-kú, uí-oân-tiúⁿ sī uí-oân ê hō͘-soán. Pun kàu-thoân iā ū tī kuí nā miâ ê chham-ú. Chham-ú chiū-sī kok pō͘ kàu-hoē ê tāi-piáu, sī beh hō͘ pún-pō͘ ê ki-koan kap kok-pō͘ ê kàu-hoē ū liân-lo̍k, in-uī chit ê pit-iàu-siōng chham-ú thang kap kio̍k tiúⁿ lâi cho͘-chit教務會.

B.教區,教區會. Chit ê kàu-thoân ū chiàu tē-lí tek lâi hun-choè北海,東北,東京,東海,中部,近畿,中國,九州,臺灣,朝鮮téng 11 ê教區; í-goā koh ke滿州中華,南洋ê三布教區. Kok kàu-khu thang cho͘-chit kàu-khu-hoē, iā kàu-khu-hoē chiàu kàu-thoân kui-chek lâi khoàⁿ, sī chin tiōng-iàu ê chûn-tì. Chhin-chhiūⁿ Kàu-su ê chhì-giām á-sī àn-chhiú-lé téng iā-sī kàu-khu-hoē só͘ tio̍h chhú-lí chip-hêng--ê. Chóng-sī ū ブロツク制 tī-teh ê tiong-kan, kàu-khu-hoē só͘ ū ê koân-hān ê toā pō͘-hūn sī chiàu kū kui tī kok pō͘ kàu-hoē ê ki-koan teh chip-hêng. Só͘-í hiān-sî kok pō͘ kàu-hoē thang chiām-sî chiàu in chāi-lâi ê khoán lâi khui. Pō͘ chóng-hoē á-sī pō͘ kàu-khu-hoē lâi tāi-lí kàu-khu-hoē kang-tiâⁿ.

iā kok kàu-khu ū koh siat-tì ēng hú, koān choè tan-uī ê chi-kàu -khu, che sī in-uī kok hú, koān tuì chong-kàu thoân-thé só͘ teh chhú-thê ê kui-chek ū tām-po̍h koh-iūⁿ ê koan-hē lâi siat ê. Hit ê chú-iàu ê kang-tiâⁿ, chiū-sī kap koaⁿ-thiaⁿ hong-bīn ê liân-lo̍k, á-sī chhú-kip koaⁿ-thiaⁿ koan-hē ê sū-bū.

C.個個の教會. Tāi-khài sī kap chêng siāng khoán, kan-ta kàu-hoē chú-koán-chiá ê jīm-bián chhiú sio̍k ū thóng-it ê pit-iàu, só͘-í ū chham-khó chiau-phèng ê chè-tō͘. Chiū-sī chú-koán-chiá ê hāu-pó͘-chiá, tuì kàu-hoē lâi kéng hō͘ kàu-thoân thóng-lí-chiá jīm-bēng. iā Kàu-su ū hun choè nn̄g khoán, chiū-sī chiàⁿ kàu-su kap kàu-su-pó͘, chiàⁿ kàu-su chiū-sī àn-chhiú liáu--ê, kàu-su-pó chiū-sī iáu-bē àn-chhiú--ê.

án-ni chiàu í-siōng só͘-kóng, chit khoán ê cho͘-chit hóng-hut kap lán ê Sió-hoē, Tiong-hoē, Tāi-hoē ê ki-kò͘ ū tāi-tông siáu-īⁿ ê khoán. Nā-sī chit tiong-kan tē-it tù-hiān ê te̍k-sek, chiū-sī ū Ji̍t-pún-tek ê sèng-keh tī-teh , chiū-sī tī Ji̍t-pún ê kok-thó͘ só͘ hoat-seng ê, iā tāi-ke put-chí ū jia̍t-chhiat ê ì-sù beh hō͘ chit ê kàu-thoân choè Ji̍t-bîn ê kàu-hoē.

Chit ê Kàu-thoân m̄-nā pu̍t-kok ê chèng Ki-tok-tô͘ só͘ teh koan-sim chù-ì ê nā-tiāⁿ, liān goā-kok ê sìn-tô͘ iā put-chí ài chai. Chit-sî sin-sin beh chhut-hoat ê kàu-thoân, in-uī ài hō͘ hái-goā ê hiaⁿ-tī ū sì-chiàⁿ ê jīn-sek, só͘-í ū kéng 5 miâ ê uí-oân beh chiong pún kàu-thoân ê kui-chek hoan-e̍k choè Eng-gú, toā-toā tuì choan[sic.] sè-kài lâi soan-thoân chit ê Ji̍t-pún-tek kàu-thoân ê te̍k-sek.

## 漢羅（Ùi原文改寫）

日本基督教團誕生

黃六點

接8月23面

1941年9月678期       24-25

本教團教義大要有按呢制定。

聖書に於て啟示てられたる父、子、聖靈なる三位一体の神は世のため死にて甦り給へる御子イエスキリストの贖によりて信ずる者の罪を赦し之を義としを潔め永遠の生命を與へ給ふ教會はキリストの体にして恩寵によりて召されたる者の禮拜を守り聖禮典を行ひ福音を宣傳へ主の來り給ふ待望を團体なり。

也有宗教局當局的來意，愛予全信徒會通全面的透徹奉國民的意識，所以也有訂親像下面的信徒的生活規定信徒生活綱領。

本教團に屬する信徒は万世一系の天皇を奉載する臣民として皇運を扶翼し奉り國体の精華を發揚せくことを努むべし。

本教團に屬する信徒は本教團の教義を奉じ聖日を守り公同の禮拜に與聖餐に陪し敬虔の修行を積み教會員たるの義務に服すべし。

本教團に屬する信仰を磨き純潔なる生活を營み愛の業に勵み身を修め齊へ社會風教の改善に努むべし。

按呢通講咱本國新教(ブロラ3レト)的全教派，大家通拆開相隔離的牆，成做一員來大同團結是真感謝。此後對日本教化抑是對外傳道的諸方面，穩當有通大大予咱期待的所在。新教團的機構，大概是照宗教團體法所要求用本部，教區，教會的3段來組織。

A.本部諸機關。全教團的統理者的任期是2年，對總會來選舉；也教團統理者的下面有分8局，就是總務，國內傳道，國外傳道，教育，財務，婦人事業，厚生，木版。教育局的內面閣分做日曜學校部，青年部，學校部，幼稚園部等的4部。財務局閣分財務部佮溫習部的兩部。這中間總務部長欲用專任，其他7局長是兼任；8局的以外閣有6个常置的委員會：就是法制，教師檢定，人事，企劃，審判，會計，監查等的委員會；中間教師檢定委員會有閣分做正教師檢定委員會 教師補檢定委員會，也審判委員會有閣分做特別審判委員會，佮通當審判委員會。

這6个常置的委員會是常議員會來選舉，委員長是委員的互選。分教團也有佇幾若名的參與。參與就是各部教會的代表，是欲予本部的機關佮各部的教會有連絡，因為這个必要上參與通佮局長來組織教務會。

B.教區，教區會。這个教團有照地理tek來分做北海，東北，東京，東海，中部，近畿，中國，九州，臺灣，朝鮮等11个教區；以外閣加滿州中華，南洋的三布教區。各教區通組織教區會，也教區會照教團規則來看，是真重要的存置。親像教師的試驗抑是按手禮等也是教區會所著處理執行--的。總是有ブロツク制佇teh的中間，教區會所有的權限的大部份是照舊規佇各部教會的機關teh執行。所以現時各部教會通暫時照in在來的款來開。部總會抑是部教區會來代理教區會工程。

也各教區有閣設置用府，縣做單位的支教區，這是因為各府，縣對宗教團體所teh取締的規則有淡薄各樣的關係來設的。彼个主要的工程，就是佮官廳方面的連絡，抑是取扱官廳關係的事務。

C.個個の教會。大概是佮前siāng款，干焦教會主管者的任免手續有統一的必要，所以有參考招聘的制度。就是主管者的候補者，對教會來揀予教團統理者任命。也教師有分做兩款，就是正教師佮教師補，正教師就是按手了--的，教師補就是猶未按手--的。

按呢照以上所講，這款的組織彷彿佮咱的小會，中會，大會的機構有大同小異的款。若是這中間第一著現的特色，就是有日本的的性格佇teh，就是佇日本的國土所發生的，也大家不止有熱切的意思欲予這个教團做日民的教會。

這个教團毋但佛國的眾基督徒所teh關心注意的爾定，連外國的信徒也不止愛知。這時新新欲出發的教團，因為愛予海外的兄弟有四正的認識，所以有揀5名的委員欲將本教團的規則翻譯做英語，大大對全世界來宣傳這个日本的教團的特色。
