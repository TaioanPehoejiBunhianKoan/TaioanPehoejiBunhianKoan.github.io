---
title: "特別的青年"
categories:
  - 無分類
tags:
  - 陳清忠 Tân Chheng-tiong 
toc: true
toc_sticky: true
---

# Te̍k-pia̍t ē chheng-liân

## 文獻資訊

| 項目 | 資料 |
|---|---|
| 作者 | 陳清忠 Tân Chheng-tiong  |
| 卷期 | 芥菜子 |
| 卷期 | 第 15 號 |
| 日期 | 1927/4 |
| 頁數 | 2-3 |

## 白話字（原文數位化）

Te̍k-pia̍t ē chheng-liân

Lō͘-ka 2 chiuⁿ.  41-51 chat.

Tha̍k chit 10 chat ê sèng-keng, oē hoat-kiàn chi̍t ê te̍k-pia̍t ê chheng-liān chhut-lâi, kiám-chhái ū lâng teh kî-koài kóng, Chheng-liân chiū-sī chheng-liân, thài ū chi̍t ê te̍k-pia̍t ê?  Si̍t-chāi ū.

Lâng chhut-sì tī chit ê sè-kan, nā bô tú-tio̍h iáu-siū, khiok ta̍k ê oē keng-kè chi̍t pái chheng-lián ê sî-kî, tī hit ê sî-kî bô lóng saⁿ-tâng, ū ê khah ū tì-huī, ū ê khah gōng, ū ê khah gâu, ū ê khah ham-bān, chóng-sī hiah ê khah chhut-tioh ê jîn-bu̍t, ti chheng-liân ê sî-kî, ū hián-chhut khah te̍k-pia̍t ê khoán, ū ê te̍k-pia̍t khah gâu kóng oē, ū ê te̍k-pia̍t khah gâu siūⁿ, ū ê te̍k-pia̍t gâu siá-jī, ū ê te̍k-pia̍t gâu pān-sū.  Chiah ê thang kóng sī pêng-siông chheng-liân ē te̍k-pia̍t, boē tit-thang kóng sī, tuì kó͘-chá í-lâi, bē-bat ū ê chheng-liân, te̍k pia̍t taⁿ ài; kiû tuì kó͘-chá í-lâi, bē bat ū ê chheng-liân te̍k-pia̍t-chiá, ū hit ê lâng bô?  Ū, hit ê sī sím-mi̍h lâng.  Iâ-so͘, Iâ-so͘ cháiⁿ-iūⁿ thang chheng-choè te̍k-pia̍t ê chheng-lâin, tuì kó͘-chá í-lâi, só͘-bē bat ū ê.  Khoàⁿ I 12 hè ê sî, siú choè-kî liáu, tī Sèng-tiān Keng-ha̍k-sū ê tiong-kan teh thiaⁿ teh mn̄g, khoàⁿ-kìⁿ ê bô m̄ kî-koài, i ê lāu-bú Má-lī-a chhē-tio̍h i ê sî, kap i kóng oē, i ìn chit kù, kóng, "Kiám m̄-chai goá eng-kai tī pē ê só͘-chāi" chit kù oē chám-jiân ū chhim ê ì-sù tī-teh.  Chèng-lâng boē bêng-pe̍k hit ê ì-sù, i ê lāu-bú chiong chit kù hē tī sim-lāi, khòⁿ án-ni sit-chāi thang kóng sī te̍k-pia̍t ê chheng-liân, koh-chài i só͘ hián-chhut te̍k-pia̍t ê só͘-chāi, ū 3 khoán, siá tī ē-toé.

1. Te̍k-pia̍t ê chì-khì.

Chit ê chì-khì, sī lâng li̍p-sin ê iàu-bū, lâng nā bô chì-khì, boē tit-thang li̍p-sin, chóng-sī lâng ê chi-khì, lóng bô saⁿ-tâng, ū ê i ê chì-khì ài tha̍k-chheh, ū ê ài thàn chîⁿ, ū ê ài miâ-siaⁿ, Iâ-so͘ ê chì-khì ài kiù lâng, I kiàn-siat thian-kok tī sè-kan, chín-kiù hoān-choē ê lâng, chit khoán ê chì-khì, thang kóng sī te̍k-pia̍t.

2. Te̍k-pia̍t ê giân-gú.

Giân-gú ê goân-thâu sī tuì sim-lāi hoat-chhut, tuì lāi-bīn, hoat-chhut goā-bīn, ū sî bat thiaⁿ-kìⁿ lâng kóng, Hit ê lâng te̍k-pia̍t gâu kóng oē, ū ê kóng, hit ê lâng, kóng liáu put-chí ū tō-lí, che put-kò sī kóng hit ê lâng só͘ kóng ê oē hó nā-tiāⁿ, boē tit-thang kóng sī te̍k-pia̍t.  Khoàⁿ tong-sî Iâ-so͘ ê kóng-oē.  suî mn̄g suî ìn, chèng-lâng chin kî-koài.  I só͘ kóng ū la̍t, iā ū koân, iā chin-si̍t, iā ha̍p-lí, si̍t-chāi thang chheng-choè te̍k-pia̍t ê chheng-liân.

3. Te̍k-pia̍t ê hêng-uî.

Lâng ê hêng-uî, ū chin choē khoán,

uî hiù bān-liân, sī tuì hêng-uî.

Liû-hong pek-sè, sī tuì hêng-uî.

Kong sêng it sî, sī tuì hêng-uî.

Bêng-suî chhian-kó͘, sī tuì hêng-uî.

Sè-kài ê bêng-jîn, tuì i ê hêng-uî hō͘ lâng o-ló ū put-chí choē lâng, chhin-chhiūⁿ Hoat-kok ê Ná-pho-lûn, Bí-kok ê Hoa-sēng-tùn, Tek-kok ê Pi-su-be̍k, Ji̍t-pún ê Tong-hiong, chiah ê in ê hêng-uî, sui-bóng thang tuì-tiōng, iā bô kàu-gia̍h thang chheng-choè te̍k-pia̍t, bô chhin-chhiūⁿ Iâ-so͘ Ki-tok ê hêng-uî.  I tī chhêng-liân ê sî-chūn i ê hêng-uî, sī chīn-la̍t thoân thian-kok ê hok-im, lîn-bín Jîn-sim ê chà-guī, pàng-sak ka-kī ê sin-khu lâi kek tû, hoân-ló sè-kài ê o͘-àm, lâu ka-kī ê hiuh lâi sàu tāng kàu-bé chiâⁿ kiù-sio̍k ê kong-lô, hêng-uî chit khoán, chin thang kóng sī te̍k-pia̍t.

Kiat-kio̍k lâi kóng, Ki-tok ê chì-khì, giân-gú, hêng-uî, chit 3 hāng, lóng chiàm te̍k-pia̍t, iā si̍t-chāi sī tuì kó͘-chá í-lâi, só͘ bē-bat ū ê te̍k-pia̍t, iā si̍t-chāi sī choè kó͘-chá í-lâi, só͘ bē bat ū chheng-liân ê te̍k-pia̍t, lán tio̍h chhim-chhim lâi siàu-liām i.

## 漢羅（Ùi原文改寫）

特別的青年

路加2章。41-51節。

讀這10節的聖經，會發見一个特別的青年出來，kiám-chhái有人 teh奇怪講，青年就是青年，thài有一个特別的？實在有。

人出世佇這个世間，若無拄著夭壽，卻逐个會經過一擺偕叡廉的時期，佇彼个時期無攏相同，有的較有智慧，有的較戇，有的較gâu，有的較頇慢，總是遐的較出tioh 的人物，佇青年的時期，有顯出較特別的款，有的特別較gâu講話，有的特別較gâu想，有的特別gâu寫字，有的特別gâu辦事。遮个通講是平常青年的特別，袂得通講是，對古早以來，未捌有的青年，特別今愛求對古早以來，未捌有的青年特別者，有彼个人無？有，彼个是啥物人。耶穌，耶穌怎樣通稱做特別的青年，對古早以來，所未捌有的。看伊12 歲的時，守choè-kî了，佇聖殿經學士的中間teh聽teh問，看見的無毋奇怪，伊的老母馬利亞揣著伊的時，佮伊講話，伊應這句，講，敢毋知我應該佇爸的所在」這句話嶄然有深的意思佇teh。眾人袂明白彼个意思，伊的老母將這句hē佇心內，看按呢實在通講是特別的青年，閣再伊所顯出特別的所在，有3款，寫佇下底。

1、特別的志氣。

這个志氣，是人li̍p-sin的要務，人若無志氣，袂得通li̍p-sin，總是人的志氣，攏無相同，有的伊的志氣愛讀冊，有的愛趁錢，有的愛名聲，耶穌的志氣愛救人，伊建設天國佇世間，拯救犯罪的人，這款的志氣，通講是特別。

2、特別的言語。

言語的源頭是對心內發出，對內面，發出外面，有時捌聽見人講，彼个人特別gâu講話，有的講，彼个人，講了不止有道理，這不過是講彼个人所講的會好nā-tiāⁿ，袂得通講是特別。看當時耶穌的講話。隨問隨應，眾人真奇怪。伊所講有力，也有權，也真實，也合理，實在通稱做特別的青年。

3、特別的行為。

人的行為，有真濟款，

遺臭萬年，是對行為。

流芳百世，是對行為。

功成一時，是對行為。

名垂千古，是對行為。

世界的名人，對伊的行為予人呵咾有不止濟人，親像法國的拿破崙，美國的 華盛頓，德國的俾斯麥，日本的東鄉，遮个in 的行為，雖罔通對重，也無夠額通稱做特別，無親像耶穌基督的行為。伊佇青年的時陣伊的行為，是盡力傳天國的福音，憐憫人心的詐偽，放sak家己的身軀來革除，煩惱世界的烏暗，流家己的血來sàu tāng到尾成救贖的功勞，行為這款，真通講是特別。

結局來講，基督的志氣、言語、行為，這3項，攏chiàm特別，也實在是對古早以來，所未捌有的特別，也實在是做古早以來，所未捌有青年的特別，咱著深深來數念伊。
