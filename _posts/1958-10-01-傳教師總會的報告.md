---
title: "傳教師總會的報告"
categories:
  - 散文
tags:
  - 無lo̍h名
toc: true
toc_sticky: true
---

# Thoân-kàu-su Chóng-hoē ê pò-kò

## 文獻資訊

| 項目 | 資料 |
|---|---|
| 作者 | 無lo̍h名 |
| 卷期 | 台灣教會公報 |
| 卷期 | 第838號 |
| 日期 | 1958/10 |
| 頁數 | 5 |

## 白話字（原文數位化）

Thoân-kàu-su Chóng-hoē ê pò-kò

Pún Pò kì-chiá pò

1958年10月838期          5-6

Chi̍t nî chi̍t pái ê Thoân-kàu-su Chóng-hoē , kin-nî ū koh khui tī Hoa-liân chhī Hoa-liân kàu-hoē ê só͘-chāi. Chá sî nā kóng āu-soaⁿ sī siū chhiong-kun ê lâng chiah ū kàu. Tī āu-soaⁿ chí-ū ē thang khoàⁿ-tio̍h koân soaⁿ, toā khe kap ka-lé(san-tē ê hiaⁿ-tī), chóng-sī hiān-sî sī khah bô chit khoán ê koan-liām, iáu-kú tuì Tang-pō͘ it-poaⁿ ê jīm-sek m̄-sī chin bêng-liâu. Chū tuì kong-ho̍k āu san-tē ê kàu-hoē tuì Hoa-liân chhī, Pîn-tong chhī, Tâi-tang chhī hū-kīn ti̍t-ti̍t hoat-ta̍t liáu-āu , Tang-pō͘ ê thoân-kàu chêng-hêng chia̍p-chia̍p thoân-pò tī lán tiong-kan, uī-tio̍h ài chhiok-chìn choân-thé thoân-kàu-chiá tuì san-tē kap Tang-pō͘ kàu-hoē ê chai-bat, só͘-ì kū-nî tī Po͘-lí khui Thoân Chóng liáu-āu , chiū it-tì koat-tēng kin-nî beh tī Tang-pō͘ Hoa-liân chhī ê só͘-chāi khui hoē. Chóng-sī kàu kin-nî hē-thiⁿ hong-thai lâi si̍p-hek Tang-pō͘ liáu-āu, san-tē , pêⁿ-tē kàu-hoē ha̍p-kiōng tó-hoāi toā phoà sió phoà ê bē sǹg-tit, liáu-āu koh chai-iáⁿ ê chiū-sī uī hong-thai sí ê ū 21 ê, só͘ sún-sit ê ha̍p-kè khah-ke Tâi-pè 500 bān. Chit khoán ê chai-hāi si̍t-chāi sī khong-chiân ê. Só͘-í Hoa-liân chhī-lāi 4 keng Sìn-gī kàu-hoē, kî-û lóng ū siū-tio̍h put-siáu ê chai-hāi, tì-kàu beh khui Thoân Chóng ê ū-tēng soà bô piàn-oāⁿ bē ēng-tit. Chóng-sī kàu hoē-kî jú pek-kīn, tāi-ke tuì Tang-pō͘ ê koan-sim koh-khah chhiat , siūⁿ kóng siū-tio̍h hong-chai chiah tio̍h lâi khì si̍t-tē khoàⁿ-khoàⁿ.

án-ni uī-tio̍h ài chai Tang-pō͘ ài chai san-tē koh ài chai hong-chai, jî-chhiáⁿ thang lêng-siu gián-kiù thó-lūn, chiah koat-tēng tī Hoa-liân khui hoē.

Taⁿ chit chhù khui hoē chha-put-to lóng sī lán kàu-hoē ka-kī siat-hoat. Káng su tû-khì 4 tn̂g hō͘ 2 ê goā-kok lâng káng í-goā, lóng sī chū-tē chhú-niû, koh koè-khì 3 hoê ū Bí-kok Phî-ní-su Phok-sū ê thoân-thé chhut chin chē pó͘-chō͘-kim, chiah àn-chiàu in ê kè-e̍k lâi chìn-hêng, chit chhù keng-huì tuì kok kàu-hoē kap kok thoân-kàu-su saⁿ-kap hū-tam, iáu-kú thang to̍k-li̍p chū-iû lâi ka-kī chi-chhî, tuì án-ni thang tit-tio̍h chē-chē hó ê sêng-chiū.

Hoē-gī sī tuì 11 àm khai-sí, kàu 16 àm beh kàu 11 tiám chiah kiat-sok, in-uī lō͘-tô͘ oán-sia̍p, chē-chē tio̍h keng-koè guî-hiám koh chin hn̄g ê So͘ Hoa kong-lō͘, iáu-kú kàu uī sui-sî khai hoē lé-pài, soà-chiap 6 ji̍t chiok-chiok ê ji̍t-thêng, thang kóng sī chin tio̍h-boâ ê chū-hoē.

Chit chhù loē-iông chù-tiōng tī thoân-kàu-chiá bo̍k-hoē siōng si̍t-chè seng-oa̍h ê būn-tê.

Thâu chi̍t káng Tēⁿ Liân-khun Bo̍k-su kóng thoân-kàu-chiá kap tha̍k-chheh, jiân-āu chiah tāi-ke thó-lūn. Só͘ kóng chē-chē sī kó͘-bú thoân-kàu-chiá tha̍k-chheh ê sū. Chiàu khoàⁿ tha̍k-chheh chìn-siu ê si̍p-koàn tāi-ke khah bô hiah jia̍t-sim; m̄-kú ū sî uī-tio̍h chheh kuì, ū sî uī-tio̍h bo̍k-hoē seng-oa̍h bô sî-kan sèng ê kui-tēng, uī-tio̍h èng-hù bo̍k-hoē-siōng ê kang-chok, tì-kàu tha̍k-chheh ê sî tio̍h chhin-chhiūⁿ àm-chīⁿ thau tha̍k, só͘-í tha̍k-chheh chìn-siu ê hong-khì chin khiàm-khoeh, chiah-ê sū lóng ū su-iàu kái-chìn.

Koh lâi ū Gô͘ Eńg-hoâ Bo̍k-su kóng thoân-kàu-chiá kap káng-toâⁿ ê sū. gô͘ Bo̍k-su ū chin chù-tiōng káng-toâⁿ ê sū, i ū chú-tiun thoân-kàu-chiá kàu tī chiūⁿ káng-tâi èng-kai hō͘ lâng kám-kak i sī oân-choân bô siāng-khoán ê lâng, in-uī i sī moá-moá ū lêng-kám ê lâng.

Jiân-āu ū Chiu iàn-choân Bo̍k-su káng-gī thoân-kàu-chiá kap pò͘-tō ê sū, Chiu Bo̍k-su sī pò͘-tō ê choan-ke , i ê hong-hù ê keng-giām kap kháu-châi, hō͘ hù hoē ê lâng chhim-chhim liáu-kái pò͘-tō ê tiōng-iàu kap pì-koat. In-uī goân-lâi pò͘-tō sī ū in-sù ê lâng teh tam-tng, bô in-sù ê ê lâng á-sī sin chut-gia̍p ê lâng choè phàⁿ chiū-sī chit hāng. Tuì tī Chú Bo̍k-su ê káng-ián hō͘ tāi-ke chin bêng-liâu, bô in-sù ê lâng iā tio̍h tī pò͘-tō chit hāng, tio̍h ka-kiông hùn-liān.

āu-lâi iā ū kóng-khí thoân-kàu-chiá kap kàu-io̍k sū-gia̍p ê sū. Chú-káng chiū-sī Tân Kong-hui Bo̍k-su, thó-lūn ê tiong-kan ū kóng-khí Chú-ji̍t-o̍h phèng kàu-oân ê sū, kok tē hng tng kàu-oân ê chha-put-to lóng sī chheng-liân lâng, nā tiong-liân í-siōng ê chha-put-to lóng bô lâng tng, chit tiám tāi-ke ū teh hi-bōng ē thang tit-tio̍h kái-chìn.

Koh-chài pān Iù-tī-hn̂g ê sū, ū teh gī-lūn m̄-chai ē thang lī-ek kàu-hoē loā toā, kiat-kó lóng khoàⁿ chò sī kàn-chiap, ti̍t-chiap lóng ē thang lī-ek kàu-hoē chiah tio̍h, iû-kî-sī Chiong Chú-sî Bo̍k-su só͘ kóng Ji̍t-pún ê chi̍t ê khai-thok thoân-tō ê lē, oân-choân sī oá-khò Iù-tī-hn̂g lâi chò siat-kàu ê bó-thé.

Lēng-goā ū Chiong Chú-sî bo̍k-su káng-gī thoân-kàu-chiá kap keng-chè, Chóng-kàn-sū N̂g Bú-tong Bo̍k-su káng-gī thoân-kàu-chiá kap kàu-hoē chèng-tī. Í-siōng chiah ê lóng sī káng-ián liáu koh hō͘ tāi-ke tit-tio̍h chē-chē ê khè-hoat kap kó͘-lē. Kî-ū chhin-chhiūⁿ 2 uī goā-kok lâng káng-su ê káng-ián ,chit uī kiò-chò Pó-lô Bo̍k-su(Paul Lindholm). Só͘ káng sī koan-hē Ki-tok ê koán-ke ê sū; kap Chiong Chú-sî Bo̍k-su só͘ kóng chē-chē ū saⁿ koan-liân, só͘-í lēng-goā kì chò chit phiⁿ thang chhut tī pún pò.

Koh Ko Bo̍k-su só͘ káng sī "Thoân-kàu-chiá tuì kàu-hoē lāi goā ê kang-chok:. Tuì Tâi-oân kàu-hoē thoân-kàu ū chē-chē ê chí tiám.

Í-siōng thâu boé 7 ji̍t kú, tiong-kan ū chi̍t choā khì Thài-ló͘-kok oán-chiok, soà hóng-būn san-tē Hù-sè kàu-hoē. Koh lé-pài-ji̍t kok thoân-kàu-su suî-ì hun-piat khì pêⁿ-tē kap san-tē ê kàu-hoē. Chóng-hoē āu iā chē-chē tâng-kang siū chhiáⁿ lâu tī tang-pō͘ kok kàu-hoē pò͘-tō poê-lêng téng-téng.

Chit chhù chhim-chhim kám-kak tio̍h ê chiū-sī Hoa-liân chhī kàu-hoē hoē-iú hoan-gêng thoân-kàu-chiá ê khiân-ì, hō͘ kok thoân-kàu-chiá hun-sàn khì hioh tī kok hoē-iú ê ke, thâu-boé 7 àm hō͘ tāi-ke hó khaón -thāi, si̍t-chāi chin toā kám-siā.

## 漢羅（Ùi原文改寫）

傳教師總會的報告

本報記者報

1958年10月838期          5-6

一年一擺的傳教師總會，今年有閣開佇花蓮市花蓮教會的所在。早時若講後山是受充軍的人才有到。佇後山只有會通看著懸山，大溪佮ka-lé(山地的兄弟)，總是現時是較無這款的觀念，iáu-kú對東部一般的認識毋是真明瞭。自對光復後山地的教會對花蓮市、屏東市，台東市附近直直發達了後，東部的傳教情形chia̍p-chia̍p傳報佇咱中間，為著愛促進全體傳教者對山地佮東部教會的知識，所以舊年佇埔里開傳總了後，就一致決定今年欲佇東部花蓮市的所在開會。總是到今年夏天風颱來si̍p-hek東部了後，山地 ，平地教會合共倒壞大破小破的袂算得，了後閣知影的就是為風颱死的有21 个，所損失的合計較加台幣500萬。這款的災害實在是空前的。所以花蓮市內4 間信義教會，其餘攏有受著不少的災害，致到欲開傳總的預定紲無變換袂用得。總是到會期愈迫近，大家對東部的關心閣較切，想講受著風災才著來去實地看看。

按呢為著愛知東部愛知山地閣愛知風災，而且通靈修研究討論，才決定佇花蓮開會。

今這次開會差不多攏是咱教會家己設法。講師除去4堂予2个外國人講以外，攏是自地取樑，閣過去3 回有美國Phî-ní-su博士的團體出真濟補助金，才按照in 的計畫來進行，這次經費對各教會佮各傳教師saⁿ-kap負擔，iáu-kú通獨立自由來家己支持，對按呢通得著濟濟好的成就。

會議是對11暗開始，到16暗欲到11點才結束，因為路途遠涉，濟濟著經過危險閣真遠的蘇花公路，iáu-kú到位隨時開會禮拜，紲接6日足足的日程，通講是真著磨的聚會。

這次內容注重佇傳教者牧會上實際生活的問題。

頭一講鄭連坤牧師講傳教者佮讀冊，然後才大家討論。所講濟濟是鼓舞傳教者讀冊的事。照看讀冊進修的習慣大家較無遐熱心；毋kú有時為著冊貴，有時為著牧會生活無時間聖的規定，為著應付牧會上的工作，致到讀冊的時著親像暗偷讀，所以讀冊進修的風氣真欠缺，遮个事攏有需要改進。

閣來有吳永華牧師講傳教者佮講壇的事。吳牧師有真注重講壇的事，伊有主張傳教者到佇上講台應該予人感覺伊是完全無siāng款的人，因為伊是滿滿有靈感的人。

然後有周燕全牧師講義傳教者佮佈道的事，周牧師是佈道的專家，伊的豐富的經驗佮口才，予赴會的人深深了解佈道的重要佮祕訣。因為原來佈道是有恩賜的人teh擔當，無恩賜的的人抑是新卒業的人最怕就是這項。對佇主牧師的講演予大家真明瞭，無恩賜的人也著佇佈道這項，著加強訓練。

後來也有講起傳教者佮教育事業的事。主講就是陳光輝牧師，討論的中間有講起主日學聘教員的事，各地方當教員的差不多攏是青年人，若中年以上的差不多攏無人當，這點大家有teh希望會通得著改進。

閣再辦幼稚園的事，有teh議論毋知會通利益教會loā大，結果攏看做是間接，直接攏會通利益教會才著，尤其是章主時牧師所講日本的一个開拓傳道的例，完全是倚靠幼稚園來做設教的母體。

另外有章主時牧師講義傳教者佮經濟，總幹事黃武當牧師講義傳教者佮教會政治。以上遮个攏是講演了閣予大家得著濟濟的啟發佮鼓勵。其餘親像2 位外國人講師的講演，這位叫做保羅牧師(Paul Lindholm)。所講是關係基督的管家的事；佮章主時牧師所講濟濟有相關聯，所以另外記做這篇通出佇本報。

閣高牧師所講是「傳教者對教會內外的工作」。對台灣教會傳教有濟濟的指點。

以上頭尾7日久，中間有一choā去太魯閣遠足，紲訪問山地 Hù-sè教會。閣禮拜日各傳教師隨意分別去平地佮山地的教會。總會後也濟濟同工受請留佇東部各教會佈道培靈等等。

這次深深感覺著的就是花蓮市教會會友歡迎傳教者的虔意，予各傳教者分散去歇佇各會友的家，頭尾 7暗予大家好款待，實在真大感謝。
