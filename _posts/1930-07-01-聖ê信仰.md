---
title: "聖ê信仰"
categories:
  - 無分類
tags:
  - 無lo̍h名
toc: true
toc_sticky: true
---

# Sèng ê Sìn-gióng

## 文獻資訊

| 項目 | 資料 |
|---|---|
| 作者 | 無lo̍h名 |
| 卷期 | 台灣教會報 |
| 卷期 | 第544卷 |
| 日期 | 1930/7 |
| 頁數 | 4 |

## 白話字（原文數位化）

Sèng ê Sìn-gióng

1930.07  tē 544 koàn  p.5

Sagiora (Key A)                      8.8.8.8.8.8. jī.

1.Tuì Chú lâu hoeh, goá tit lī-ek,

Kiám ē án-ni? goá bô tō-tek.

I thè goá sí, siáⁿ lâng kah I?

Sím-mi̍h lâng pek I thè goá sí?

Goá ê Siōng-tè goān thè goá sí.

Cháiⁿ-iūⁿ án-ni? thiàⁿ-thàng bô pí!

Goá ê Siōng-tè goān thè goá sí.

Cháiⁿ-iūⁿ án-ni? thiàⁿ-thàng bô pí!

2.Chin sī ò-biāu! Put-bia̍t, ū sí!

Siáⁿ lâng chai Chú kè-e̍k sin-kî?

Chú thiàⁿ chhim-tîm, thiⁿ-sài chhui-chhek,

Sui-jiân chīn-la̍t, oh-tit bêng-pe̍k.

Lîn-bín toā ah!lán tio̍h kám in;

Thiⁿ-sài gián-kiù, in bián koh chìn.

3.Thiⁿ-téng ông-uī, I goān hòng-khì;

In-tián bû kiông si-lo̍h tuì I.

Piàⁿ-khang ka-tī, choan-choan jîn-ài;

Lâu hoeh,uī-tio̍h loán-jio̍k sè-kài.

Lîn-bín toā ah! khòng-khoah (sic. khóng-khoah) bû pian,

Goá ê Siōng-tè, bô hiâm goá chiān.

4.Choē kap ok-sèng pa̍k goá chin ân,

Sim-sîn siū koaiⁿ, ài thoat kan-lân.

oa̍h-miā kng-soàⁿ siā-ji̍p àm-mê,

Kaⁿ-lô chiò kng, goá chiū kak-chhéⁿ,

Só-liān lóng lut, sim-koaⁿ chū-iû,

Peh-khí-lâi toè chí-hó Pêng-iú.

5.Goá taⁿ bián kiaⁿ tēng-choē tîm-lûn,

Iâ-so͘ só͘ ū, goá lóng ū hūn.

Tiàm tī oa̍h-miā ê thâu, goá oa̍h;

Chhēng Chú ê gī, chū-chāi bô chhoah,

Taⁿ goá hó-táⁿ oá-kīn in-chō,

Chhéng-kiû bián-liû, khò Chú kong-lô.

## 漢羅（Ùi原文改寫）

聖的信仰

1930.07  第544卷  p.5

Sagiora (Key A)                     8.8.8.8.8.8.字。

1.對主流血，我得利益，

敢會按呢？我無道德。

伊替我死，啥人教--伊？

甚物人迫伊替我死？

我的上帝願替我死。

怎樣按呢？疼痛無比！

我的上帝願替我死。

怎樣按呢？疼痛無比！

2.真是奧妙！不滅，有始！

啥人知主計劃新奇？

主疼深沈，天使推測，

雖然盡力，oh得明白。

憐憫大啊！咱著感恩；

天使研究，in免閣進。

3.天頂王位，伊願放棄；

恩典無強施落對伊。

拚空家己，專專仁愛；

流血，為著軟弱世界。

憐憫大--啊！曠闊無邊，

我的上帝，無嫌我賤。

4.罪佮惡性縛我真ân，

心神受關，愛脫艱難。

活命光線射入暗暝，

監牢照光，我就覺醒，

鎖鏈攏lut，心肝自由，

Peh--起-來綴至好朋友。

5.我今免驚定罪沈淪，

耶穌所有，我攏有份。

踮佇活命的頭，我活；

穿主的義，自在無掣，

今我好膽倚近恩座，

請求冕旒，靠主功勞。
