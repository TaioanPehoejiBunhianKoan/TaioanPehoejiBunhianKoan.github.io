---
title: "雜錄台灣聖神"
categories:
  - 小說
tags:
  - 廖得 Liāu Tit
toc: true
toc_sticky: true
---

# Cha̍p-lio̍k Tâi-oân Sèng Sîn

## 文獻資訊

| 項目 | 資料 |
|---|---|
| 作者 | 廖得 Liāu Tit |
| 卷期 | 台灣教會報 |
| 卷期 | 第808卷 |
| 日期 | 1956/4 |
| 頁數 | 22 |

## 白話字（原文數位化）

1956 nî 4 goe̍h p.22

Tâi-oân Sèng Sîn

(Liāu Tit chok)

Kái-chō lêng-hûn ê pâng-keng.

N̂g Lêng-kia̍t Bo̍k-su ê toā kiáⁿ-sài tī Kî-āu sî-chit, soà toà-hia chò sū-gia̍p.

Kong-ho̍k tuì so͘-khai-tē tńg-lâi, chiū toà tī iâm-tiâⁿ-po͘.

Ū chi̍t-mê N̂g bo̍k-su ê toā cha-bó͘-kiáⁿ Í-lī sa-pek, bîn-bāng khì Thian-tông! Kóng khoàⁿ-kìⁿ choat-loē ê pâng-keng chin suí!! iā ka-tī ê pâng-keng hui-siông bái!!!

Cheng-sîn ê sî, lāu-bó ê bo̍k-hoē-sim; khioh-chiá-bó (Sòng Bo̍k-su-niû Í-lī-sa-pek) ê soan-kàu-su cheng-sîn, kap kiâⁿ sé-lé Iok-hān ê lāi-bó (Í-lī-sa-pek) ê lêng-kám; chóng to̍h-hoé tī Í-lī-sa-pek ché-á (Âng Sian-siⁿ-niû) ê sin-chiūⁿ!!!

Tī ji̍t--sî, Chú tèng si̍p-jī-kè ê tô͘ the̍h--teh, tan-sin to̍k-má khì ke-thâu hāng-boé, phian-phiah khui-khoah sok-chēng ê só͘-chāi; tô͘ tiàu--teh, chiū gîm-si; chek-sî jîn-san jîn-hái lâi thiaⁿ: chi̍t uī kóng liáu, koh chi̍t uī, liân-soà chē-chē uī; chhin-chhiūⁿ Muî Bo̍k-su ê pò͘-tō hoat!

iā ū-sî kap tâng-phoāⁿ khì Hoat-īⁿ, thoân hō͘ hān-lâng thiaⁿ, á-sī khì I-īⁿ thè pēⁿ-lâng kî-tó!

I sui-jiân ba̍k-chiu bô tàu-tah, mê--sî iā sī koáiⁿ-á kia̍h--teh, chi̍t-hō͘ koè chi̍t-hō͘, khì chhoā sin hoē-iú kap léng-sim-ê lé-pài: chi̍t-mê ū-sî lé-pài saⁿ sì-uī; Muî bo̍k-su khì Sin-se-lân thoân-tō ê sî, iā sī án-ni!

I kap tông-chì--ê, tī chit cha̍p-nî kú, ū siat chē-chē keng ê kàu-hoē!!! Chhin-chhiūⁿ tāi-seng keng-êng kó͘-san: lāu-bó hū-chek chhoā lé-pài, cha-bó͘-kiáⁿ tam-tng Chú-ji̍t-o̍h; lāu-bó káng-tō, cha-bó͘-kiáⁿ su-khîm! iā hiàn kang, iā chhut chîⁿ!! uī-tio̍h kàu-hoē ê keng-huì, tāike só͘ hiàn-ê put-chiok, i ê cha-bó͘-kiáⁿ chiū chiong kim- chhiú-chí bē lâi pó͘!!!

Koh chhòng chi̍t keng chin-chē hoē-iú ê Chhân-teng kàu-hoē, hō͘ Khóng Pí-tek soan-kàu-su ê Hok-im-hoē!

iā tàu-kha-chhiú keng-êng Sam-bîn tông-hoē kap hia̍p-le̍k Be̍k Soan-kàu-su ê Sîn-tiàu-hoē! (Be̍k Bo̍k-su 16 hoè í-chêng, sī Tiúⁿ-ló-hoē ê sìn-tô͘).

Chêng iā tī Chiân-tìn chhoē chhù chhoē tē beh siat! (āu-lâi Chiân-kim khì hun chi-hoē).

Tī choè-kīn thiaⁿ-kìⁿ kóng, kap Lí Bûn-hō͘ I-seng-niû in hiah ê tâng-kang, khì siat Lāi-uî kàu-hoē, beh chò poē-ka ūn-tōng ê gia̍h!

Chóng kóng, Í-lī-sa-pek ché-á ê pò͘-tō, bián kéng sî-kan kap só͘-chāi, iā bô-tek-khak tio̍h phoāⁿ! Chhin-chhiūⁿ Chip-sū Hui-le̍k keng-êng kàu-hoē, bián hoē-gī phah sǹg-poâⁿ!! Kiù lâng bô hun kàu-phài!!!

Che sī Muî Bo̍k-su cheng-sîn!

iā sī Sù-tô͘ Pó-lô ê cheng-sîn!!!

(Boē-oân).

## 漢羅（Ùi原文改寫）

台灣聖神

廖得作

改造靈魂ê房間。

黃 Lêng-kia̍t牧師ê大囝婿tī旗後辭職,soah toà-hia 做事業。

光復tuì so͘-khai-tē 轉來，就toà tī鹽埕埔.

有一暝黃牧師ê大查某囝伊莉莎白,眠夢去天堂！講看見choat-loē ê房間真suí！iā 家治ê房間非常bái！！

精神ê時，老母ê 牧會心;拾-chiá-母 (宋牧師娘伊莉莎白) ê宣教師精神，kap行洗禮約翰ê內母 (伊莉莎白) ê靈感;總著火tī伊莉莎白姊仔 (洪先生娘) ê身上！！！

Tī日--時，主釘十字架ê 圖the̍h--teh,單身獨馬去街頭巷尾，偏僻開闊肅靜 ê所在; 圖吊--teh,就吟詩;即時人山人海來聽:一位講了，koh一位，連續濟濟位;親像梅牧師ê佈道法!

也有時kap同伴去法院,傳hō͘ 犯人聽，抑是去醫院替病人祈禱！

伊雖然目睭無tàu-tah, 暝-時也是柺仔kia̍h--teh,一戶過一戶,去chhoā 新會友kap léng心--ê禮拜:一暝有時禮拜三四位; 梅牧師去新西蘭傳道ê時，也是án-ni!

伊 kap 同志--ê, tī 這十年久，有設濟濟間ê教會！！！親像事先經營古產:老母負責chhoā禮拜，查某囝擔當主日學;老母講道，查某囝su琴！也獻工,也出錢！！為著教會ê 經費, 大家所獻--ê 不足,伊ê 查某囝就將金手指賣來補！！

Koh 創一間真濟會友ê田丁教會，hō͘ Khóng彼得宣教師ê福音會!

也鬥腳手經營三民同會 kap 合力Be̍k宣教師ê神召會! (Be̍k牧師16 歲以前，是長老會 ê信徒)。

前也tī Chiân-tìn chhoē厝chhoē 地beh 設! (後來Chiân-kim去分支會)。

Tī最近聽見講：kap李Bûn-hō͘醫生娘in hiah ê同工,去設內圍教會，beh 做 倍加運動ê額！

總講：伊莉莎白姊仔ê佈道，免揀時間kap所在，也無的確tio̍h伴!親像執事腓力經營教會，免會議拍算盤!！救人無分教派！！！

這是梅牧師精神！

也是使徒保羅ê精神！！！

(boē完)。
