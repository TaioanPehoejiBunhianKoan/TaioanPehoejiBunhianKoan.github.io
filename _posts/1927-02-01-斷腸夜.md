---
title: "斷腸夜"
categories:
  - 詩
tags:
  - 白雲居士 Pe̍h-hûn Ku-sū
toc: true
toc_sticky: true
---

# Toān-tiông-iā

## 文獻資訊

| 項目 | 資料 |
|---|---|
| 作者 | 白雲居士 Pe̍h-hûn Ku-sū |
| 卷期 | 芥菜子 |
| 卷期 | 第 13 號 |
| 日期 | 1927/2 |
| 頁數 | 11 |

## 白話字（原文數位化）

Toān-tiông-iā──斷腸夜

(Sin-thé si)

Pak-hong lím-lím hō͘ bâng-bâng,

àm-iā chhim-kiⁿ goá chi̍t-lâng.

Ba̍k-chiu beh siap hé beh hoa,

Gia̍h pit lâi siá che kuí-choā.

Beh siá sím-mi̍h goá m̄ chai,

Kan-ta ba̍k-sái cháu chhut-lâi.

Siong-sim beh kā siáⁿ lâng kóng,

Sè-thài, jîn-chêng sī peng-song.

世  態

E-hng chiū-sī kè-nî-àm,

Ke-ke hō͘-hō͘ luí-lâm-lâm.

Hoaⁿ-hoaⁿ hí-hí oá lô͘-pin,

Saⁿ-kap khèng-hō chiok thoân-îⁿ.

Sin-hun khì-hūn moá chut(chhut)-lâi.

Chin(Chîn)-lâu chhó͘-kok hoē biân-biân,

Hiân-koán ko-seng piàn tē-thian.

絃     管       歌 聲    遍   地   天

Chí ū gōng lâng teh thó͘-khuì,

Ba̍k-sái lâu-lo̍h sì-lâm-suî.

Chiah ê lóng sī Chîⁿ ê iáⁿ,

Lâng sī N̂g-kim ê hêng, siaⁿ.

Khó-lîn kim-àm ū só͘-chāi,

Ke-thiⁿ ba̍k-sái kap pi-ai!

Mn̂g phoà chhù lāu beh àn-choáⁿ?

Hong, hō͘ bô chêng piàn-sin koâⁿ.

Hé-lô͘ léng-léng soà kian-sng,

Pi-siong khì-hūn moá phoà-mn̂g.

Hāiⁿ-ah êng-kng ê Sîn-chhun!

Pîn-hân ê lâng kiám bô hūn?

Kin-àm sòng-hiong ê ka-têng,

Chhin-chhiūⁿ iû-ch7, hoa ê teng.

Chit ê choē-koà siáⁿ-lâng ê?

Gōng-lâng ài mn̄g lán tāi-ke.

I, goá kap lí lóng ū hūn, －

In-uī thiàⁿ-thàng ēng lí-lūn.

Ki-tok ê THIÀN nā si̍t-hiān,

Pîn-bîn chiū tit lo̍k tô-jiân.

陶  然

Siā-hoē chè-tō͘ nā kái-siān,

Pîn, hù siong-lîn sī sîn-sian.

Lí-lūn kam-giân lóng bô ek,

M̄-ta̍t hō͘ I chi̍t lia̍p chhek.

Ki-tok ê thiàⁿ m̄-sī KÓNG,

Si̍t-hêng chiū-sī thiàⁿ ê ÔNG.

Khó-sioh Ki-tok ê jîn-ài,

Peng tī léng-chông ê siuⁿ-lāi!!!

冷   藏           箱  裡

## 漢羅（Ùi原文改寫）

斷腸夜

(新體詩)

北風凜凜雨茫茫，

暗夜深更我一人。

目睭欲siap火欲hoa，

Gia̍h筆來寫這幾choā。

欲寫啥物我毋知，

Kan-ta目屎走出來。

傷心欲共啥人講，

世態，人情是冰霜。

下昏就是過年暗，

家家戶戶luí lâm-lâm。

歡歡喜喜倚爐邊，

相佮慶賀祝團圓。

火爐炎炎添光彩

新婚氣氛滿出來。

秦樓楚閣會 biân-biân，

絃管歌聲遍地天

只有戇人teh吐氣，

目屎流落四淋垂。

遮个攏是錢的影，

人是黃金的形，聲。

可憐今暗有所在，

加添目屎佮悲哀！

門破厝漏欲按怎？

風、雨無情遍身寒。

火爐冷冷紲kian霜，

悲傷氣憤滿破門。

Hāiⁿ-ah榮光的Sin-chhun！

貧寒的人敢無份？

今暗sòng-hiong 的家庭，

親像油盡，hoa 的燈。

這个罪過啥人的？

戇人愛問咱大家。

伊、我佮你攏份，－

因為疼痛用理論。

基督的疼若實現，

貧民就得樂陶然。

社會制度若改善，

貧、富相憐是神仙。

理論甘言攏無益，

毋值予伊一粒粟。

基督的疼毋是講，

實行就是疼的王。

可惜基督的仁愛，

冰佇冷藏的箱內！！！
