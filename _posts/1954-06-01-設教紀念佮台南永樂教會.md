---
title: "設教紀念佮台南永樂教會"
categories:
  - 無分類
tags:
  - 無lo̍h名
toc: true
toc_sticky: true
---

# Siat-kàu kì-liām kap Tâi-lâm Eńg-lo̍k kàu-hoē

## 文獻資訊

| 項目 | 資料 |
|---|---|
| 作者 | 無lo̍h名 |
| 卷期 | 台灣教會公報 |
| 卷期 | 第786卷 |
| 日期 | 1954/6 |
| 頁數 | 16 |

## 白話字（原文數位化）

Siat-kàu kì-liām kap Tâi-lâm Eńg-lo̍k kàu-hoē

1954. 06, no. 786, pp. 16-17

Chit keng kàu-hoē sī tī Khoàⁿ-sai-ke, hiān-sî kái chò Jîn-ài-ke. Lán sio̍k-gú kóng, "Chia̍h koé-chí pài chhiū thâu, bán koe chhiû tîn." Kin-á-ji̍t hok-im piàn-thoân tī Tâi-oân lâm-pō͘ ta̍k só͘-chāi, hit ê khí-thâu chiū-sī tuì Khoàⁿ-sai-ke thoân khí. án-ni hiān-sî Eńg-lo̍k kàu-hoē sī lán Tâi-oân Ki-tok-kàu ê hoat-siông-tē. Beh siá Tâi-oân Ki-tok-kàu-sú, tek-khak tio̍h tuì chia siá khí ê.

Peh-cha̍p-káu nî chêng ê 6 goe̍h 16 ji̍t khí, lāu Má I-seng kap Tō͘ Ka-tek Bo̍k-su, í-ki̍p Ē-mn̂g 3 ê tâng-kang ê hiaⁿ-tī tī chia khai-sí i-liâu thoân-tō, mê-ji̍t uī Chú chò kang, soan-káng hok-im. In chì sêng ê sim kám-tōng thian, bô kú chiū tit-tio̍h kò͘ Ko Tióng Sian-seⁿ lâi sìn Chú (che sī Ko Kim-seng Bo̍k-su tuì goá kóng--ê). āu-lâi kàu-hoē siū khún-tio̍k, chiah soá-khì Kî-āu. Ko Sian-seⁿ chiū kap in khì Kî-āu pang-chān in. Thang kóng i sī Tâi-oân thâu chi̍t lia̍p ê koé-chí. iū-koh Ē-mn̂g 3 ê tâng-kang kap Má I-seng chò tīn lâi Tâi-oân ê tiong-kan, chi̍t ê miâ N̂g Ka-tì, i ê kiáⁿ-sun hiān-sî tī Khoàⁿ-sai-ke teh chò sū-gia̍p. I thang kóng sī Tâi-oân sìn-gióng 3 tè hoé-chheⁿ ê chi̍t tè.

Taⁿ 6 goe̍h tē 3 lé-pài sī siat-kàu ê kì-liām-ji̍t. Khak-sìn muí keng kàu-hoē lóng beh lâi siàu-liām tng-sî lāu Má I-seng in siū khún-tio̍k kap in chò kang ê khùn-lân, kap in ê hi-seng í-ki̍p in cháiⁿ-iūⁿ jím-khó͘ nāi-lô, thang lâi ke-thiⁿ lán chhiúⁿ-kiù lâng ê lêng-hûn ê jia̍t. Tông-sî goán iā ài kài-siāu hiān-sî kàu-hoē tī chia ê siau-sit, thang chò lán siàu-liām ê phoāⁿ-chhiú.

Chit tiâu ke sī kó͘-chá sè-tiâu ke-lō͘, chē-chē lâng m̄-chai uī, liân chhī-lāi ê lâng ū-ê to͘ lâi chhoē bô pài-tn̂g, hô-hòng goā-uī lâi ê. An Bō͘-lí Bo̍k-su bat lâi chia chò chú-lí, I ū só͘ kám-kak-tio̍h ê kóng, Eńg-lo̍k kàu-hoē ū 3 hāng ê te̍k-sek:- (1) Ta̍k pái teh lé-pài thoân-kàu-chiá ǹg ngó͘-siōng teh soat-kàu, in-uī káng-tâi tuì-bīn ê chhù ū chhāi ngó͘-siōng. (2) Chin nāu-jia̍t, teh lé-pài ê sî siông-siông ū gín-ná chin chē toā sè siaⁿ jiáng-lâi jiáng-khì, bé-bē ê lâng o-lâi kiò-khì; chhia bé khìn-khòng-kiò; si̍t-chāi chin kiáu-jiáu, soat-kàu-chiá siaⁿ-liōng nā khah sè siaⁿ ê, chē āu-piah ê lâng lóng bô thiaⁿ-kìⁿ. (3) Chin joa̍h, pài-tn̂g sī kó͘-chá ê siong-hâng, siang-pêng lóng sī tiàm, bô hoat-tō͘ thang khui thang-á, joa̍h-thiⁿ chi̍t-ē kàu, ná teh piak-pa, lé-pài ê lâng chē-teh to teh lâu koāⁿ, hô-hòng káng-tō-chiá, chhiáⁿ lín sióng-siōng chiū ē chai. Goán í-keng khah koàn-sì, chóng-sī nā goā-uī lâi chia lé-pài, á-sī lâi káng-tō ê, chì-chió beh hō͘ in toà chin nāu-jia̍t kap chin joa̍h ê tán-lō͘ tńg-khì. Kam-tok Thài-pêng-kéng kiàn-tn̂g ê Loā Ki-chhiong Tiúⁿ-ló lâi khoàⁿ liáu chiū kóng, "Lín Eńg-lo̍k ê hiaⁿ-ché chin gâu thun-lún." Láu-si̍t sī chi̍t nî lún koè chi̍t nî, 100 lâng lâi khoàⁿ, 100 lâng í-siōng kóng, Eńg-lo̍k kàu-hoē tio̍h khí. Kīn-lâi ū lâng chai goán ū beh î-choán kiàn-tiok, nā tú-tio̍h, lóng mn̄g kóng, tī-sî beh khí?

Taⁿ kám-siā Chú! Goán tī kuí-nā nî chêng ū kè-e̍k beh î-choán kiàn-tiok. Kàu tī chûn--nî kap kū-nî, Iâ-hô-hoa í-keng ū siúⁿ-sù goán 312 phêⁿ ê tē, goán lóng bé chheng-chhó, koh iā lóng teng-kì lo̍h châi-thoân hoat-jîn liáu; tē kap chhù í-ki̍p it-chhè ê huì-iōng, kiōng-khai 15 bān goā. Tuì tī kū-nî boé chiū chìn-jip7 tī tē-jī kai-toāⁿ, chiū-sī chek-li̍p kiàn-tiok-kim; kàu kin-nî 4 goe̍h boé, í-keng ū 4 bān goā; chit keng kū pài-tn̂g Hô-hoē í-keng thong-koè beh bē, tāi-iok 6 bān, án-ni iok ū 10 bān ê kiàn-tiok-kim lah.

Í-siōng khoàⁿ khí-lâi, Eńg-lo̍k kàu-hoē sī siat-kàu kì-liām lé-pài-tn̂g. Che sī Lâm Tâi Ki-tok-kàu le̍k-sú-siōng thang chò thih-chèng ê, koh Lâm Tāi tēng muí-nî 6 goe̍h tē 3 lé-pài chò siat-kàu kì-liām-ji̍t, sī tuì chia sǹg-khí--ê. Kî-āu lé-pài-tn̂g sī Pa Khek-lé Phok-sū, Tâi-lâm Thài-pêng-kéng sī Má I-seng, hiān-sî Lú-o̍h sin-tiok ê lé-pài-tn̂g sī Tō͘ Ko͘-niû, téng ê kì-liām lé-pài-tn̂g. Lán Eńg-lo̍k sī Lâm Tâi siat-kàu ê kì-liām lé-pài-tn̂g sī bô thang īⁿ-gī--ê. Hiān-sî goán ū só͘ kám-kek ê, chiū-sī tī chhī lāi ū pa̍t keng kàu-hoē ê chit7 ê lāu tiúⁿ-ló, hiān-sî sī 85 hoè, thiaⁿ-kìⁿ Eńg-lok7 kàu-hoē beh î-choán kiàn-tiok, tuì í-chêng chiū chin hoaⁿ-hí chiong I só͘ thàn ê kiong-kèng the̍h-lâi hōng-hiàn hō͘ Chú, í-keng kuí-nā pah, tī 5 goe̍h 3 hō, koh chhin-sin the̍h 100 kho͘, hoaⁿ-hoaⁿ hí-hí lâi hōng-hiàn chò kiàn-tiok-kim, the̍h hō͘ goá, kóng, Che sī Siōng-tè siúⁿ-sù ê, si̍t-chāi chin kám-siā Chú.

Taⁿ goán ū-tēng siāng bān sī mê-nî ê chiaⁿ-goe̍h chiū beh tāng-kang, kiám-chhái khah chá iā bô tek-khak. Lia̍t-uī hiaⁿ-ché, goá khak-sìn lín nā siàu-liām Eńg-lok7 kàu-hoē, chiū ē siūⁿ-tio̍h Chú thiàⁿ lán kàu cháiⁿ-iūⁿ, chhe I tiong-si̍t ê lô͘-po̍k lâi lán Tâi-oân uī Chú phoe-miā. Taⁿ lāu Má I-seng kap Tō͘ Bo̍k-su í-ki̍p hit 3 ê tâng tio̍h-boâ ê, hiān-sî tī thiⁿ-nih chò hûn teh uî lán, lán nā tì-ì thiàⁿ tī in siū khún-tio̍k ê kàu-hoē, sī teh sé in chá-sî ê kiàn-siàu tī chèng-lâng ê bīn-chêng, iū-koh iā ē toā-toā an-uì in chá-sî ê kan-khó͘. In khoàⁿ kàu-hoē tī chia teh chìn-pō͘, iā beh toā hoaⁿ-hí kap khoài-lo̍k; in tek-khak beh pò-kò tī Chú ê bīn-chêng, hō͘ Chú iā bô tiām-tiām. Chú tek-khak beh khiā khí-lâi kóng, Goá í-keng teh tek-sèng tī Khoàⁿ-sai-ke lah.

Chhiáⁿ lia̍t-uī thiàⁿ Chú ê hiaⁿ-ché, toā ǹg-bāng lín khoàⁿ chit keng Eńg-lo̍k kàu-hoē chò chhin-chhiūⁿ lín ka-kī ê; chhiáⁿ lín lâi o̍h hit ê 85 hoè ê lāu tiúⁿ-ló, hoaⁿ-hí saⁿ-kap lâi kiàn-tiok siat-kàu kì-liām lé-pài-tn̂g.

(Lô͘ Sióng).

## 漢羅（Ùi原文改寫）

設教紀念佮台南永樂教會

1954. 06, no. 786, pp. 16-17

這間教會是佇看西街，現時改做仁愛街。咱俗語講，「食果子拜樹頭，挽瓜揪藤。」今仔日福音遍傳佇台灣南部逐所在，彼个起頭就是對看西街傳起。按呢現時永樂教會是咱台灣基督教的發祥地。欲寫台灣基督教史，的確著對遮寫起的。

八十九年前的6月16日起，老馬醫生佮杜嘉德牧師，以及廈門三个同工的兄弟佇 遮開始醫療傳道，暝日為主做工，宣講福音。In至誠的心感動天，無久就得著故高長先生來信主(這是高金生牧師對我講--的)。後來教會受窘逐，才徙去旗後。高先生就佮in去旗後幫贊in。通講伊是台灣頭一粒的果子。又閣廈門三个同工佮馬醫生做陣來台灣的中間，一个名N̂g Ka-tì，伊的囝孫現時佇看西街teh做事業。伊通講是台灣信仰3塊火星的一塊。

今6月第3禮拜是設教的紀念日。確信每間教會攏欲來數念當時老馬醫生in受窘逐佮in做工的困難，佮in的犧牲以及in怎樣忍苦耐勞，通來加添咱搶救人的靈魂的熱。同時阮也愛介紹現時教會佇遮的消息，通做咱數念的伴手。

這條街是古早細條街路，濟濟人毋知位，連市內的人有的都來揣無拜堂，何況外位來的。安慕理牧師捌來遮做主理，伊有所感覺著的講，永樂教會有3項的特色：- (1) 逐擺teh禮拜傳教者向偶像teh說教，因為講台對面的厝有chhāi偶像。(2)真鬧熱，teh禮拜的時常常有囡ná真濟大細聲嚷來嚷去，買賣的人o來叫去；車馬 khìn-khòng叫；實在真攪擾，說教者聲量若較細聲的，坐後壁的人攏無聽見。(3)真熱，拜堂是古早ê商行，雙爿攏是店，無法度通開窗仔，熱天一下到，ná teh piak-pa，禮拜的人坐teh都teh流汗，何況講道者，請恁想像就會知。阮已經較慣勢，總是若外位來遮禮拜，á是來講道的，至少欲予in蹛真鬧熱佮真熱的等路轉去。監督太平境建堂的賴Ki-chhiong長老來看了就講，「恁永樂的兄姊真gâu吞忍。」老實是一年忍過一年，100人來看，100人以上講，永樂教會著起。近來有人知阮有欲移轉建築，若拄著，攏問講，佇時欲起？

今感謝主！阮佇幾nā年前有計畫欲移轉建築。到佇存--年佮舊年，耶和華已經有賞賜阮312坪的地，阮攏買清楚，閣也攏登記落財團法人了；地佮厝以及一切的費用，共開15萬外。對佇舊年尾就進入佇第二階段，就是積立建築金；到今年4月尾，已經有4萬外；這間舊拜堂和會已經通過欲賣，大約6萬，按呢約有10萬的建築金lah。

以上看起來，永樂教會是設教紀念禮拜堂。這是南台基督教歷史上通做鐵證的，閣南大訂每年6月第3禮拜做設教紀念日，是對遮算起--的。旗後禮拜堂是巴克禮博士，台南太平境是馬醫生，現時女學新築的禮拜堂是杜姑娘，等的紀念禮拜堂。咱永樂是南台設教的紀念禮拜堂是無通異議--的。現時阮有所感激的，就是佇 市內有別間教會的這个老長老，現時是85歲，聽見永樂教會欲移轉建築，對以前就真歡喜將伊所趁的恭敬提來奉獻予主，已經幾nā百，佇5月3號，閣親身提100箍，歡歡喜喜來奉獻做建築金，提予我，講，這是上帝賞賜的，實在真感謝主。

今阮預定上慢是明年的正月就欲動工，撿彩較早也無的確。列位兄姊，我確信恁若數念永樂教會，就會想著主疼咱到怎樣，差伊忠實的奴僕來咱台灣為主phoe命。今老馬醫生佮杜牧師以及彼三个同著磨的，現時佇天裡做雲teh圍咱，咱若致意疼佇in受窘逐的教會，是teh洗in早時的見笑佇眾人的面前，又閣也會大大安慰in早時的艱苦。In看教會佇遮teh進步，也欲大歡喜佮快樂；in的確欲報告佇主的面前，予主也無恬恬。主的確欲徛起來講，我已經teh得勝佇看西街lah。

請列位疼主的兄姊，大向望恁看這間永樂教會做親像恁家己的；請恁來學彼个85歲的老長老，歡喜saⁿ-kap來建築設教紀念禮拜堂。

(Lô͘ Sióng)。
