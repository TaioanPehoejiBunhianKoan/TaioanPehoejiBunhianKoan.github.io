---
title: "論火薰車路"
categories:
  - 散文
tags:
  - 無lo̍h名
toc: true
toc_sticky: true
---

# Lūn Hoé-hun-chhia lō͘

## 文獻資訊

| 項目 | 資料 |
|---|---|
| 作者 | 無lo̍h名 |
| 卷期 | 台南府城教會報 |
| 卷期 | 第133卷 |
| 日期 | 1896/4 |
| 頁數 | 27 |

## 白話字（原文數位化）

Lūn Hoé-hun-chhia lō͘

1896.04 133 koàn p.27-28

Hiān-sî Tāi Eng-kok ê hoé-hun-chhia lō͘ kè-kiōng 5,0000 lí. Lóng sī peh-sìⁿ tê lâi chò--ê, m̄-sī sio̍k tī koaⁿ-hú--ê. Pún-chîⁿ chóng-kiōng ū 90 bān bān gîn . Muí-nî chài lâng-kheh, 10 bān bān lâng. peh-sìⁿ ha̍p-kó͘ lâi chiâⁿ chit-hō-sū kiò- chò kong-si. Goán Chó͘ -ke liāu-lí hoé-hun-chhia lō͘ ê kong-si ū chha-put-to pah-gō͘ ê; chiông-tiong sì- ê khah-toā . Taⁿ chiong siāng-toā kong-si ê chêng- hêng kì-tī ē-té .

I-ê pún-chîⁿ chha-put-to cha̍p bān bān gîn. Só͘ khui ê thih-lō͘ oá 5000 lí ê tn̂g. Muí-ji̍t siu-gîn saⁿ-cha̍p bān. I chhiàⁿ-kang, he̍k-sī chho͘-kang, á-sī koán-chhia á-sī siá-jī, chóng-kiōng 6,0000 lâng. Muí-ji̍t chài 15,6000 ê lâng-kheh .

Hit-ê só͘-huì iā siong-tiōng. Teh chiàu-kò͘ lō͘ ê só͘-huì, kang kap liāu muí -ji̍t tio̍h nn̄g bān goā gîn. I-ê chhia teh chài lâng -kheh ê ū 5000 goā tiuⁿ; muí nî siu-lí hiah-ê chhia ê só͘-huì oá 300 bān gîn. Lēng-goā sè-tiuⁿ chhia kan-ta teh chài-hoè ê ū 6,0000 goā tiuⁿ, in muí-nî ê só͘-huì ū 100 bān gîn. Hit-hō lâng-kheh chhia, siōng-téng--ê chò sin ê tio̍h 7000 goā gîn .

Thô͘ -chhia, chiū-sī kek hoé-hun teh thoa--ê, muí-tiuⁿ ta̍t chha-put-to 3 bān gîn; chóng-kiōng ū 2770 tiuⁿ. Sái chhia ê kang, muí-goe̍h kang-chîⁿ 45 bān gîn. Muí-ji̍t sio thô͘-thoàⁿ ū 6 bān tàⁿ khah-ke, ta̍t-tit bān-goā gîn. ēng chuí kek-ian muí-ji̍t tio̍h 40 bān tàⁿ, muí -goe̍h ta̍t chi̍t-bān gîn .

Lēng-goā iáu ū chē-chē hāng ê só͘-huì . Ta̍k lō͘-chām tio̍h khí chhù hō͘ lâng-kheh tán-chhia, koah-toaⁿ, hē hêng-lí. Tio̍h lâng tiàm tī-hia chiàu-kò͘ , liāu-lí , thiah toaⁿ, poaⁿ hêng-lí ; in-ê kang-chîⁿ muí-nî chi̍t chheng gō͘-pah bān gîn . Bé-choá ìn-jī ê só͘-huì muí-nî chha-put-to 60 bān gîn .

iā ū chhī 3900 chiah bé, ū bé-chhia 4000 goā tiuⁿ. Chit khoáⁿ ê só͘-huì nî-nî ū 200 bān goā gîn .

Hoé-hun-chhia teh kiâⁿ ū-sî ū gō͘-sū, lâng-kheh ū-ê siū-siong ū- ê sit-lo̍h sìⁿ-miāⁿ. Chiū tio̍h hō͘ Kong-si poê ; poàⁿ-nî ê tiong-kan bat poê lâng 5,0000 gîn. Ū-sî mi̍h hō͘ in chài-khì bô tú-hó , ū-ê sún-hoāi ū-ê phah-m̄-kìⁿ; poàⁿ nî ê tiong-kan bat poê-mi̍h 25 bān gîn . Muí-nî la̍p koaⁿ-hú 135 bān-gîn .

Muí-nî chóng-siu--ê kè-kiōng chi̍t bān chha-put-to 5800 bān.

Téng-bīn só͘-kì- ê sī sio̍k tī chi̍t- ê Kong-si nā-tiāⁿ.

## 漢羅（Ùi原文改寫）

論火薰車路

1896.04 133卷 p.27-28

現時大英國ê火薰車路計共5, 0000哩，攏是百姓提來做ê,m̄是屬tī官府ê。本錢總共有90萬萬銀。每年載人客10萬萬人，百姓合股來成這號事叫做公司。阮祖家料理火薰車路ê公司有差不多百五個，從中4個較大。今將上大公司ê情形記tī下底。

伊ê本錢差不多十萬萬銀，所開ê鐵路倚5,000哩ê長，每日收銀30萬。伊倩工，或是粗工，抑是管車，抑是寫字，總共6,000人，每日載15,6000 個人客。

Hit個所費也傷重。Teh照顧路ê所費，工kap料每日著20000外銀，伊ê車teh載人客ê有5000外張，每年修理hiah ê車ê所費倚300萬銀。另外細張車kan-ta teh載貨ê有60000外張，in每年ê所費有100萬銀。Hit號人客車，上短ê做新ê著7000外銀。

土車，就是kek火薰teh拖--ê,每張值差不多3萬銀，總共有2770張。駛車ê工，每月工錢45萬銀。每日燒土炭有6萬擔較加，值得萬外銀。用水kek煙每日著40萬擔，每月值一萬銀。

另外iáu有濟濟項ê所費。逐路站著起厝hō͘人客等車，割單(koah-toaⁿ)，下行李。著人tiàm tī hia照顧、料理、拆單、搬行李，in ê工錢每年1500萬銀。買紙印字ê所費每年差不多60萬銀。

也有飼3900隻馬，有馬車4000外張。這款ê所費年年有200外萬銀。

火薰車teh行，有時有誤事，人客有ê受傷，有ê失落性命，就著hō͘公司賠，半年ê中間，bat賠人50000銀。有時物ho͘īn載去無tú好，有--ê損壞，有--ê扑m̄見，半年--ê中間bat賠物25萬銀。每年納官府135萬銀。

每年總收--ê,計共一萬萬銀較加，總開ê計共差不多5800萬。

頂面所記ê是屬tī一個公司nā-tiāⁿ。
