---
title: "聖地訪問記(18)"
categories:
  - 無分類
tags:
  - 劉華義 Lâu Hoâ-gī
toc: true
toc_sticky: true
---

# Sèng-tē Hóng-būn-kì (18)

## 文獻資訊

| 項目 | 資料 |
|---|---|
| 作者 | 劉華義 Lâu Hoâ-gī |
| 卷期 | 台灣教會公報 |
| 卷期 | 第885號 |
| 日期 | 1962/5 |
| 頁數 | 14 |

## 白話字（原文數位化）

Sèng-tē Hóng-būn-kì (18)

1962.05.01  885 kî   p.14

Lâu Hoâ-gī

13) Sèng-tiān

V. Goân Sèng-tiān ê khu-he̍k (HaramArea)

Khiā tī Chio̍h-giâm ê îⁿ chhù-téng ê sī-īⁿ ê kiā-á ǹg tang, sai, lâm, pak lâi khoàⁿ chit phiàn khoan-khoah ê lāi-tiâⁿ ê sî, ū kám-khài bû-liōng ê cheng-sū[sic.] hoat chhut-lâi. Í-sek-lia̍t ê n̂g-kim chhàn-lān ê sî-tāi, taⁿ tī tó-uī? Iû-thài lâng só͘ khoa-iāu, bîn-cho̍k cheng-sîn ê tiong-sim, éng put-bia̍t Siōng-tè ê chhù.....Hit ê chun-kuì êng-iāu tī tá-lo̍h? Taⁿ sī chiâⁿ-choè kè-khì ê kì-e̍k nā-tiāⁿ.

"Ū lâng kóng-khí tiān-tn̂g sī ēng hó chio̍h kap só͘ hiàn ê mi̍h lâi chng-thāⁿ, hit sî Iâ-so͘ kóng, Lín só͘ khoàⁿ-kìⁿ hiah ê mi̍h, ji̍t-chí beh kàu, tī chia beh bô chi̍t tè chio̍h lâu tī chio̍h ê téng-bīn" (Lō͘-ka 21:5, 6). Kàu-gia̍h thang kiaⁿ-hiâⁿ ê, chiū-sī Chú Iâ-so͘ ê oē, kó-jiân èng-giām, kàu chiah-nih chèng-khak kap thiat-té. Hiān-sî tû-khì Hoê-kàu ê sī-īⁿ í-goā, chit phiàn lóng sī khàng-tē. Chú ê oē éng-oán boē lo̍k-khong, chiàu I kóng, "Thiⁿ kap toē beh bô khì, goá ê oē boē hoè-bô" (Lō͘-ka 21:33). Sióng-siōng tī chit phiàn khàng-tē, chá-sî ū tông-hông ê tiān-tn̂g, chòng-giâm ê gî-sek, hô-hoa[sic.] ê chè-sū; chè-si bí-lē ê i-ho̍k... Tuì pún-kok á-sī tuì sì-soàⁿ khiā-khí tī pa̍t ê kok-ka tńg-lâi siú choeh ê kuí-nā bān ê Iû-thài lâng, í-kip kái-kàu ê goā-pang lâng só͘ chhēng kok iūⁿ, kok hoe-sek ê i-ho̍k, tī chia kheh-lâi kheh-khì, chǹg-lâi chǹg-khì nāu-jia̍t ê kong-kéng, hit ê hâng-ngó͘, taⁿ sī pìⁿ-chiâⁿ ná chhin-chhiūⁿ àm-mî chi̍t kiⁿ ê bîn-bāng teh kè-khì lah. Nā m̄-sī ū tha̍k Sèng-keng, á-sī bat Iû-thài bîn-cho̍k ê le̍k-sú ê lâng í-goā, bô lâng káⁿ siong-sìn tī chit phiàn ê toē ū chiah-nih toā ê sū-kiāⁿ bat hoat-seng kè. Goá tī chia lâi pîn-tiàu chiah ê kū-choa̍t Siōng-tè ê Kiáⁿ Bí-sài-a, ngī-sim soà kā I tèng sí ê Iû-thài lâng só͘ tú-tio̍h chhiⁿ-chhám ê chô-gū. Chú-āu 70 nî liân Sèng-tiān ê toē-ki iā siū Lô-má peng ku̍t péng khí-lâi; kok phoà bîn sàn, Iû-thài lâng liû-lōng tī tē-kiû siōng, 2000 nî kú pìⁿ-chiâⁿ bông kok peh-sìⁿ, khiā-khí tī lâng ê nî-chîⁿ ē, só͘ tú-tio̍h kiâm, sng, khó͘ loa̍h ê seng-oa̍h: - siū pâi-thek siū chân-sat ê khó͘-kéng.....Si̍t-chāi Siōng-tè boē bú-bān tit (Ka-lia̍p-thài 5:7). Siūⁿ tio̍h Chú siū sím hit ji̍t, in Iû-thài lâng toā siaⁿ chi̍t choê ìn Pí-lia̍p-to kóng, "I ê huih kui tī goán kap goán ê kiáⁿ-sun" (Má-thài 27:25). Chit nn̄g-chheng nî lâi, iû-thài lâng chiū-sī teh siu-sêng in ka-kī só͘ iā ê; chiap-siū só͘ iok-sok ê pò-èng.

Chit phiàn ê thó͘-toē ū 34 acre (英甲) chiu-uî hō͘ siâⁿ-chhiùⁿ[sic.] kap kiàn-tiok-bu̍t[sic.] pau-uî teh, chiah ê siâⁿ-chhiûⁿ ū pō͘-hūn iā í-keng chin kó͘ lah. Tang-pêng kap lâm-pêng sī sūn siâⁿ-chhiûⁿ choè kài. Siâⁿ-chhiûⁿ ê ē-chàn sī Lô-má thóng-tī sî-tāi, téng-chàn sī 500 goā nî chêng ê kiàn-tiok[sic.]. Pau-uî chit ê khu-he̍k ê tang-pêng siâⁿ-chhiûⁿ ū 154 tn̄g, lâm-pêng sī 167 tn̄g tn̂g. Pak-pêng kap sai-pêng sī khí chhù lâi kap chhī-ke keh-lī. Chiah ê kiàn-tiok[sic.] hiān-sî ēng choè ha̍k-hāu, á-sī choè koán-lí ê pān-kong-thiaⁿ ê lō͘-ēng, ū 13 ê mn̂g thang chhut-ji̍p. Lâm-pêng in-uī ū chi̍t keng Hoê-kàu ê sī-īⁿ khí tī siâⁿ-chhiûⁿ téng, só͘-í bô chhut-ji̍p mn̂g í-goā, tang-pêng ū 3 ê, sai-pêng 7 ê, pak-pêng 3 ê. Chóng-sī tang-pêng kap pak-pêng ê mn̄g[sic.] lóng koaiⁿ khí-lâi, chí-ū tuì sai-pêng teh chhut-ji̍p. Tang-pêng ê chhut-ji̍p mn̂g ê chi̍t ê, sī kiò-choè N̂g-kim ê mn̂g (Golden gate). Lán ê Chú khiâ lû tuì chia ji̍p sèng-siâⁿ. Kàu Hoê-kàu chiàm-kù í-āu, chiū koaiⁿ khí-lâi. Tī si̍p-jī-kun chiàm-niá ê sî, ū chún chi̍t nî khui nn̄g pái. Chóng-sī Hoê-kàu-tô͘ ū koh kā i koaiⁿ khí-lâi kàu hiān-chāi.

Tû khì Îⁿ-chhù-téng ê sī-īⁿ í-goā, tī chia ū chiah ê kó͘-chek. (Thāi-sio̍k).

## 漢羅（Ùi原文改寫）

聖地訪問記(18)

1962.05.01  885期   p.14

劉華義

13)聖殿

V. 原聖殿的區域(HaramArea)

徛佇石巖的圓厝頂的寺院的崎仔向東，西，南，北來看這片寬闊的內埕的時，有感慨無量的情緒發出來。以色列的黃金燦爛的時代，taⁿ佇佗位？猶太人所誇耀，民族精神的中心，永不滅上帝的厝。。。。。彼个尊貴榮耀佇tá落？Taⁿ是成做過去的記憶nā-tiāⁿ。

「有人講起殿堂是用好石佮所獻的物來裝thāⁿ，彼時耶穌講，恁所看見遐的物，日子欲到，佇遮欲無一塊石留佇石的頂面」(路加21：5，6)。夠額通驚惶的，就是主耶穌的話，果然應驗，到遮爾正確佮徹底。現時除去回教的寺院以外，這片攏是空地。主的話永遠未落空，照伊講，「天佮地欲無去，我的話袂廢無」(路加21：33)。想像佇這片空地，早時有堂皇的殿堂，壯嚴的儀式，浮華的祭祀；祭司美麗的衣服.....對本國抑是對四散徛起佇別的國家轉來守節的幾若萬的猶太人，以及改教的外邦人所穿各樣，各花色的衣服，佇遮揳來揳氣，鑽來鑽去鬧熱的光景，彼个行伍，taⁿ是變成若親像暗暝一更的眠夢teh過去啦。若毋是有讀聖經，抑是捌猶太民族的歷史的人以外，無人敢相信佇這片的地有遮爾大的事件捌發生過。我佇遮來憑弔遮的拒絕上帝的囝彌賽亞，硬心紲共伊釘死的猶太人所拄著淒慘的遭遇。主後70年連聖殿的地基也受羅馬兵掘反起來；國破民散，猶太人流浪佇地球上，2000年久變成亡國百姓，徛起佇人的簾簷下，所拄著鹹，酸，苦辣的生活：-受排斥受殘殺的苦境...........實在上帝袂侮慢得(加拉太5：7)。想著主受審彼日，in猶太人大聲一齊應彼拉多講，「伊的血歸佇阮佮阮的囝孫」(馬太27：25)。這兩千年來，猶太人就是teh收成in家己所掖的；接受所約束的報應。

這片的土地有34 acre (英甲)周圍予城牆佮建築物包圍teh，遮的城牆有部分也已經真古啦。東爿佮南爿是順城牆做界。城牆的下層是羅馬統治時代，頂層是500外年前的建築。包圍這个區域的東爿城牆有154丈，南爿是167丈長。北爿佮西爿是起厝來佮市街隔離。遮的建築現時用做學校，抑是做管理的辦公廳的路用，有13个門通出入。南爿因為有一間回教的寺院起佇城牆等，所以無出入門以外，東爿有3个，西爿7个，北爿3个。總是東爿佮北爿的門攏關起來，只有對西爿teh出入。東爿的出入門的一个，是叫做黃金的門(Golden gate)。咱的主騎驢對遮入聖城。到回教佔據以後，就關起來。佇十字軍佔領的時，有准一年開兩擺。總是回教徒有閣共伊關起來到現在。

除去圓厝頂的寺院以外，佇遮有遮的古蹟。(待續)。
