---
title: "對禁食到死的研究"
categories:
  - 無分類
tags:
  - 陳能通 Tân Lêng-thong
toc: true
toc_sticky: true
---

# Tuì Kìm-chia̍h kàu Sí ê gián-kiù

## 文獻資訊

| 項目 | 資料 |
|---|---|
| 作者 | 陳能通 Tân Lêng-thong |
| 卷期 | 台灣教會報/芥菜子 |
| 卷期 | 第519卷 |
| 日期 | 1928/6 |
| 頁數 | 17-19 |

## 白話字（原文數位化）

Tuì Kìm-chia̍h kàu Sí ê gián-kiù

Tân Lêng-thong

1928.06.01 519 Koàn (KOÀ-CHHÀI-CHÍ TĒ 28 Hō) p.17-19

[Chit phiⁿ sī Ji̍t-pún Ko-pí-liông I-ba̍k Phok-sū só͘ gián-kiù ê lūn-bûn. Goá tha̍k liáu put-chí ū chhù-bī, só͘-i tuì hit lāi-tiong kéng thong-sio̍k tek khah khoài liáu-kái ê e̍k-su̍t tī-chia; ǹg-bāng oē choè lia̍t-uī ê chham-khó].

"Sìⁿ-miā sī chāi tī chia̍h", chit kù sī tuì kó͘-chá í-lâi lâng siông-siông teh liū ê oē. In-uī nā bô chia̍h, bô kú boē bián-tit tio̍h sí; che sī bêng-bêng ê sū-si̍t. Chóng-sī tàu-tí lâng nā bô chia̍h oē oa̍h-teh kuí-ji̍t kú leh? Lūn tōng-bu̍t hong-bīn ê chhì-giām khiok siong-tong ū put-chí choē; chóng-sī koan-hē lâng chit hong-bīn, ēng ha̍k-su̍t-tek lâi gī-lūn--ê, iáu hán-tit thiaⁿ-kìⁿ.

Bô chia̍h oē oa̍h ê kî-kan chiàu tōng-bu̍t ê chióng-luī lóng bô saⁿ-tâng. Lam-á-lāi ê soè-chiah chiáu hit khoán, nā chi̍t-nn̄g ji̍t boē kì-tit kā i chhī chiū sí; chhân-kap-á, ku kap choâ hit téng-hō, nā kàu Tong-bîn (tang-thiⁿ bih khang teh khùn) ê sî, iok-lio̍k 5 ge̍h-ji̍t kú bián chia̍h iā oē choè-tit. Tuì choē-choē ê kì-lio̍k kā i chóng-ha̍p-lâi, bô chia̍h pêng-kun ê seng-chûn ji̍t-sò͘. Niau 20 ji̍t, Thò͘-á 13 ji̍t, Káu 33 ji̍t, Ti 34 ji̍t, pe̍h Niáu-chhú 5 ji̍t. Chiáu-luī ê tiong-kan ū chin-choē khoán; chhin-chhiūⁿ Koe oē tòng-tit 14 ji̍t, Hún-chiáu 11 ji̍t, Eng-chiáu 35 ji̍t. Léng-huih tōng-bu̍t oē tòng-teh put-chí kú; Sam-bûn-hî bô-chia̍h oē oa̍h 8, 9 ge̍h ji̍t, Hiáng-bé-choâ 27 ge̍h ji̍t, Chhân-kap-á 12 ge̍h ji̍t, Ku 18 ge̍h ji̍t, To̍k-choâ (viper) 20 ge̍h-ji̍t. Koh bat thiaⁿ-kìⁿ, ū chi̍t khoán lióng-se tōng-bu̍t (oē tiàm ta-toē, iā oē tiàm chuí-lāi ê bián chia̍h oē tòng-tit kuí-nā nî-kú.

It-poaⁿ lâi kóng, chia̍h bah ê tōng-bu̍t pí chia̍h chháu ê tōng-bu̍t khah ū tòng-thâu; léng-huih tōng-bu̍t pí sio-huih tōng-bu̍t khah ū nāi: toā-chiah tōng-bu̍t pí soè-chiah tōng-bu̍t oa̍h-teh khah kú. Koh-chài siāng chióng-luī ê tōng-bu̍t tiong, i-ê tòng-thâu, siàu-liân ê kap ló-liân ê ū koh-iūⁿ; puî ê kap sán ê iā bô siāng. iā tōng-bu̍t tiong, bô-lūn ko-téng, hā-téng, á-sī sio-huih, léng-huih, i ê thé-tiōng nā siau-sán 40% (10%=chi̍t chiat) ê sî chiū oē sí; che thang kóng sī it-poaⁿ ê hoat-chek. Chóng-sī m̄-sī chí-khí put-sî tú-tú 40%, bô siau-sán kàu hiah choē, á-sī khah ke ê mā sī ū. Ū-sî siau-sán 34% chiū sí, ū-sî tio̍h kàu 49% chiah oē tó. Chóng-sī lán thang kā i siūⁿ, uī-tio̍h beh pó-chhî sìⁿ-miā tē-it toā ê sòng-sit, kiám-chhái sī goân-pún ê thé-tiōng oē kham-tit siau-sán 50%, chiū-sī tuì-poàⁿ.

Bô chia̍h oē oa̍h ê kî-kan ê tn̂g-té, che sī chí-khí sin-thé tiong ê sêng-hun teh siau-huì ê bān-kín. Chhin-chhiūⁿ léng-huih tōng-bu̍t ê Sin-tîn tāi-siā pí sio-huih tōng-bu̍t ê khah bān, só͘-í oa̍h-teh khah kú. Toā-lâng pí gín-ná khah ū tòng-thâu, toā-chiah tōng-bu̍t pí soè-chiah tōng-bu̍t khah ū nāi, lóng sī siāng chi̍t ê lí-khì.

Lūn lâng chit hong-bīn, tio̍h kì-tit téng-bīn só͘ kì it-poaⁿ ê hoat-chek, iā sī thang the̍h lâi ēng. Lâng kap ko-téng tōng-bu̍t sī siáⁿ cheng-chha. Chóng-sī kiám-chhái ū lâng beh kóng; lán-e̍k-tek lâi siūⁿ, lâng kap pa̍t-hāng tōng-bu̍t ū koh-iūⁿ: oē kham-tit kìm-chia̍h chin kú ê sī ke̍k sió-pō͘-hūn ê lâng nā-tiāⁿ, tāi-khài ê lâng nā kìm-chia̍h kuí-nā ji̍t-āu, oē tú-tio̍h hui-siông ê iau-gō, iā tì-kàu sí. Chóng-sī tuì kó͘-chá kàu hiān-kim ê chheh thang chai, lâng bô chia̍h ia̍h oē oa̍h-teh put-chí kú. Khiok lâng tú-kìm-chia̍h ê sî, oē thâu-hîn, ba̍k-àm, thò͘, thàng-thiàⁿ, uī kiù-kun, chiah ê; só͘-í teh thun-lún iau-gō sī hui-siông kan-khó͘. Koh-chài thé-un oē sió-khoá kiám-chió, só͘-í nā-sī tang-thiⁿ ê sî seng-khu oē uì-léng. Chóng-sī hui-siông ê khó͘-thàng iok sī chi̍t lé-pài kú; liáu-āu khiok khah oē lún-tit, m̄-kú boē bián-tit choân-sin soe-jio̍k, iā ná ià-siān.

Tī chia sui-bóng kóng bô chia̍h, iàu-kú kî-si̍t tio̍h lim chuí; in-uī nā bô lim chuí, seng-khu-lāi ê chuí-hun tuì ho͘-khì kap siáu-piān chin khoài bô-khì; tuì án-ni huih-e̍k ná kāu, seng-khu-lāi ê hoà-ha̍k piàn-hoà boē-tit tiau-hô, só͘-í uī-tio̍h chhuì-ta pí uī-tio̍h iau-gō soà tì-kàu khah khoài sí.

Ko-pí-liông Phok-sū, tī Tang-kiaⁿ En̂g-ióng Gián-kiù-só͘ ū chhì-giām 6 pái ê kìm-chia̍h, iā ū kì-lio̍k kìm-chia̍h ji̍t-sò͘ kap thé-tiōng siau-sán ê chōng-hóng chin siông-sè. Tī chia kan-ta tāi-lio̍k lâi kì-bêng tī ē-toé:－

Kìm-chia̍h ê lâng

Kìm-chia̍h ê ji̍t-sò͘

Thé-tiōng ê siau-sán

Ko-pí-liông

12 ji̍t

15.5 %

Ko-pí-liông

14 ji̍t

14.6 %

Tiōng-tiân

16 ji̍t

17.2 %

San-bêng

20 ji̍t

18.7 %

I-tîn

26 ji̍t

16.6 %

Ko-i

30 ji̍t

23.0 %

1915 nî, Levanxin chit ê lâng tī Bí-kok bat kìm-chia̍h 31 ji̍t kú, iā thé-tiōng siau-sán 21.9 %. Koh ū chi̍t lâng miâ Succi, i sī ēng kìm-chia̍h choè chit-gia̍p, lóng-chóng bat kìm-chia̍h 7 pái. Hit ê kì-lio̍k kán-tan kì tī ē-toé:

Nî-kō

Kìm-chia̍h ê só͘-chāi

Kìm-chia̍h ji̍t-sò͘

Thé-tiōng siau-sán

1892

Ná-pho-lī

20 ji̍t

16.7 %

1893

Lô-má

20 ji̍t

13.2 %

1896

Chiu-lî-hí

20 ji̍t

13.7 %

1886

Mî-lân

30 ji̍t

21.4 %

1888

Hu lô-liân-su

30 ji̍t

20.3 %

1886

Pa-lê

30 ji̍t

22.6 %

1890

Lûn-tun

40 ji̍t

25.3 %

Tuì í-siōng chia̍h ê kì-lio̍k lâi khoàⁿ, Ko-i, Levanxin, Succi chit 3 lâng, kìm-chia̍h 30 ji̍t í-siōng liáu, thé-tiōng ê siau-sán lóng poâⁿ-kè 20%. Chóng-sī beh kàu 40% iáu ū lī put-chí hn̄g.

Ko͘-pí-liông Phok-sū chiong 6 pái ê kìm-chia̍h chhì-giām ê kiat-kó lâi oē tô͘, iā soà choè chi̍t tiâu ê si̍t-giām-sek. Siat-sú 30 ji̍t í-siōng ê kìm chia̍h, thé-tiōng siau-sán ê chōng-hóng iû-goân kap kìm-chia̍h 30 ji̍t í-hā ê sî siāng-khoán chìn-hêng; iā siat-sú lâng ê thé-tiōng nā siau-sán 40% ê sî chiah oē sí, chiū i só͘ chhì-giām hiah ê lâng oē tòng kàu ē-toé só͘-kì ê ji̍t-sò͘ chiah sí.

Ko-pí-liông

50 ji̍t,

Ko-pí-liông

48 ji̍t,

Tiōng-tiân

56 ji̍t,

San-bêng

57 ji̍t,

I-tîn

79 ji̍t,

Ko-i

61 ji̍t,

án-ni lâi khoàⁿ Ko-pí-liông, Tiōng-tiân, San-bêng, Ko-i chiah ê, bô chia̍h oē oa̍h 50 ji̍t kàu 60 ji̍t. I-tîn kap iáu 4 lâng khah koh-iūⁿ, oē oa̍h-teh oá 80 ji̍t. Hit ê lí-iû sī án-ni: I-tîn sī chin hok-siòng ê lâng, thé-tiōng oá 130 kun. Koh i sī sī chong-kàu-ka, í-chêng bat kuí-nā pái kiám-chia̍h á-sī kìm-chia̍h.

Í-siōng ê kè-soàn sī chún lâng teh 40%; siat-sú i ê thé-tiōng siau-sán 40%; siat-sú nā-sī siau-sán 45% á-sī 50% ê sî lâng iáu oē oa̍h, chiū hit ê seng-chûn ji̍t-sò͘ chū-jiân khah ke-thiⁿ.

1831 nî tī Hoat-kok ê To͘lo͘se, ū chi̍t ê hoān-lâng kan-ta lim chuí teh thèng hāu sí; kàu 63 ji̍t āu chiah sí. Koh sió-khoá kì-tit bat thiaⁿ lâng kóng, téng-nî tī Pho-lân ū chi̍t ê chhī-tiúⁿ, in-uī kè-bô͘ kek-bēng siū koaiⁿ tī kaⁿ-lāi ê sî, kìm-chia̍h thèng-hāu sí; kàu keng-kè 80 ji̍t chiah sí. Chit ê 60 ji̍t kàu 80 ji̍t ê kî-kan kap Ko-pí-liông Phok-sū só͘ kè-soàn ê tāi-iok ū it-tì; só͘-í thang kóng, 60 ji̍t kàu 80 ji̍t kiám-chhái sī lâng bô chia̍h oē oa̍h tē-it tn̂g ê kî-kan.

Téng-bīn só͘ kì ê kìm-chia̍h sī kan-ta lim-chuí, bô chia̍h pa̍t hāng mi̍h; nā-sī tī kìm-chia̍h ê kî-kan tiong siông-siông chia̍h tām-po̍h mi̍h, chiū tòng teh chin kú, chit khoán hō-choè kan-hat-sèng ê kìm-chia̍h, kap chin ê kìm chia̍h ū sió-khoá koh-iūⁿ. Chiàu tōng-bu̍t chhì-giām ê kiat-kó, chit hō kìm-chia̍h ū sî oē oa̍h, kàu thé-tiōng siau-sán 50%.

Tī Loē-tē Hā-chóng ê Sêng-tiân-soaⁿ ū chi̍t keng kìm-chia̍h-tn̂g, sī kan-hat-sèng ê kìm-chia̍h; kìm-chia̍h chi̍t lé-pài chiah chia̍h chi̍t ji̍t ám-bê, āu-lâi chiah koh kè-sio̍k kìm-chia̍h chi̍t lé-pài kú. Chiàu Ko-pí-liông Phok-sū ê tiau-cha, Tāi-chèng 7 nî 3 ge̍h kàu Tāi-chèng 11 nî 12 ge̍h, tī Sêng-tiân-soaⁿ kìm-chia̍h ê chóng-kiōng ū 2256 lâng; hit tiong-kan ū 9 ê lâng kìm-chia̍h tuì 4 lé-pài kàu 7 lé-pài ê kú, chi̍t hō kìm-chia̍h sī ta̍k lé-pài ū chi̍t-pái ū chia̍h tām-po̍h mi̍h, só͘-í pí hit hō liân-sio̍k ê kìm-chia̍h káⁿ ū khah oē lún-tit.

Tī siāng hit ê kìm-chia̍h-tn̂g, Bêng-tī 43 nî ê joa̍h-thiⁿ, San-kun hu-jîn (23 hè) ū kìm-chia̍h 110 ji̍t; koh ta̍k-ji̍t khì chham-pài kî-kiû bô hioh. Siāng hit sî Siáu-chhoan hu-jîn (34 hè) iā ū kìm-chia̍h 130 ji̍t kú, chóng-sī hit tiong-kan, ha̍p-kè ū tńg-khì lú-koán hiu-ióng 30 ji̍t. iā San-kun kiōng ū 18 ji̍t kan chia̍h bê lim-thng.

Chiàn-cheng á-sī thian-chai tē-piàn, tú-tio̍h ki-hng ê sî, in-uī bô thang chia̍h tì-kàu chin-choē lâng tú-tio̍h sí-sit; che sī tuì kó͘-chá í-lâi siông ū-ê sū. Hit bō sî-chūn uī-tio̍h iau-gō lâi sí ê í-goā, ū-ê sī tú-tio̍h koâⁿ chiah khah khoài sí. iā ū sî chia̍h mi̍h ê lāi-tiong, êng-ióng-sò͘ ê phoè-ha̍p put-chhiong-hun, só͘-í tì-kàu siⁿ-khí chin-choē khoán ê pīⁿ; in-uī án-ni pí si̍t-chāi ê kìm-chia̍h khah khoài sí.

Í-siōng só͘ siá chiah ê, cheng-sîn tuì jio̍k-thé ê éng-hióng sī bô sǹg chāi-lāi; koh seng-khu sī khong-kiān ê lâng, cheng-sîn put-chí ū éng-hióng tī jio̍k-thé, só͘-í nā ū toā hoân-ló ê sî lâi bô chia̍h, kiám-chhái khah khoài sí. Ko-pí-liông Phok-sū in 5 lâng kìm-chia̍h ê sî, ta̍k-lâng ū hoân-ló tī-teh; chóng-sī chiàu in ê keng-giām, ài chia̍h ê kám-kak sī tē-it kiông. Sui-bóng tì-ì beh siūⁿ pa̍t-hāng sū, iáu-kú hō͘ koan-hē tī chia̍h-mi̍h ê su-khó khah-iâⁿ khì.

## 漢羅（Ùi原文改寫）

對禁食到死的研究

陳能通

1928.06.01 519卷(芥菜子第28號) p.17-19

[這篇是日本Ko-pí-liông醫學博士所研究的論文。我讀了不止有趣味，所以對彼內中揀通俗tek較快了解的譯術佇遮；向望會做列位的參考]。

「性命是在佇食」，這句是對古早以來人常常teh liū 的話。因為若無食，無久袂免得著死；這是明明的事實。總是到底人若無食會活teh幾日久leh？論動物方面的試驗卻相當有不止濟；總是關係人這方面，用學術的來議論--ê，猶罕得聽見。

無食會活的期間照動物的種類攏無相同。Lam-á內的細隻鳥彼款，若一兩日袂記得共伊飼就死；田蛙仔，龜佮蛇彼等號，若到冬眠 (冬天覕空teh睏) 的時，約略5月日久免食也會做得。對濟濟的記錄共伊總合來，無食平均的生存日數。貓20日，兔仔13日，狗33日，豬34日，白鳥鼠5日。鳥類的中間有真濟款；親像雞會擋得14日，粉鳥11日，鷹鳥35日。冷血動物會擋teh不止久；三紋魚無食會活8，9月日，響尾蛇27月日，田kap仔12月日，龜18月日，毒蛇(viper) 20月日。閣捌聽見，有一款兩se動物(會踮乾地，也會踮水內的免食會擋得幾若年久。

一般來講，食肉的動物比食草的動物較有擋頭；冷血動物比燒血動物較有耐：大隻動物比細隻動物活teh較久。閣再siāng種類的動物中，伊的擋頭，少年的佮老年的有各樣；肥的佮sán 的也無siāng。也動物中，無論高等，下等，抑是燒血，冷血，伊的體重若消瘦40% (10%=一chiat) 的時就會死；這通講是一般的法則。總是毋是指起不時拄拄40%，無消瘦到hiah濟，抑是較加的嘛是有。有時消瘦34%就死，有時著到49%才會倒。總是咱通共伊想，為著欲保持性命第一大的喪失，檢采是原本的體重會堪得消瘦50%，就是對半。

無食會活的期間的長短，這是指起身體中的成分teh消費的慢緊。親像冷血動物的新陳代謝比燒血動物的較慢，所以活teh較久。大人比囡仔較有擋頭，大隻動物比細隻動物較有耐，攏是siāng一个理氣。

論人這方面，著記得頂面所記一般的法則，也是通the̍h來用。人佮高等動物是啥精差。總是檢采有人欲講；ián-e̍k-tek來想，人佮別項動物有各樣：會堪得禁食真久的是極小部分的人nā-tiāⁿ，大概的人若禁食幾若日後，會拄著非常的枵餓，也致到死。總是對古早到現今的冊通知，人無食亦會活teh不止久。卻人拄禁食的時，會頭眩，目暗，吐，痛疼，胃糾筋，chiah 的；所以teh吞忍枵餓是非常艱苦。閣再體溫會小可減少，所以若是冬天的時身軀會畏冷。總是非常的苦痛約是一禮拜久；了後卻較會忍得，毋kú袂免得全身衰弱，也那厭倦。

佇遮雖罔講無食，iàu-kú其實著啉水；因為若無啉水，身軀內的水份對呼氣佮小便真快無去；對按呢血液那厚，身軀內的化學變化袂得調和，所以為著喙乾比為著枵餓紲致到較快死。

Ko-pí-liông博士，佇東京營養研究所有試驗6擺的禁食，也有記錄禁食日數佮體重消瘦的狀況真詳細。佇遮干焦大陸來記明佇下底：－

禁食的人        禁食的日數    體重 的消瘦

Ko-pí-liông  12日       15.5 %

Ko-pí-liông  14日       14.6 %

Tiōng-tiân     16日       17.2 %

San-bêng        20日       18.7 %

I-tîn        26日       16.6 %

Ko-i 30日       23.0 %

1915年，Levanxin這个人佇美國捌禁食31日久，也體重消瘦21.9 %。閣有一人名Succi，伊是用禁食做職業，攏總捌禁食7擺。彼个記錄簡單記佇下底：

年號        禁食的所在    禁食日數        體重消瘦

1892        Ná-pho-lī     20日       16.7 %

1893        羅馬        20日       13.2 %

1896        Chiu-lî-hí      20日       13.7 %

1886        Mî-lân  30日       21.4 %

1888        Hu lô-liân-su 30日       20.3 %

1886        Pa-lê      30日       22.6 %

1890        倫敦        40日       25.3 %

對以上食的記錄來看，Ko-i，Levanxin，Succi這3人，禁食30日以上了，體重的消瘦攏盤過20%。總是欲到40%猶有離不止遠。

Ko-pí-liông博士將6擺的禁食試驗的結果來畫圖，也紲做一條的實驗式。設使30日以上的禁食，體重消瘦的狀況猶原佮禁食30日以下的時siāng款進行；也設使人的體重若消瘦40% 的時才會死，就伊所試驗遐的人會擋到下底所記的日數才死。

Ko-pí-liông  50日，   Ko-pí-liông  48日，

Tiōng-tiân     56日，   San-bêng        57日，

I-tîn        79日，   Ko-i 61日，

按呢來看Ko-pí-liông，Tiōng-tiân，San-bêng，Ko-I chiah 的，無食會活50日到60日。I-tîn佮猶4人較各樣，會活teh倚80日。彼个理由是按呢：I-tîn是真福相的人，體重倚130斤。閣伊是是宗教家，以前捌幾若擺減食抑是禁食。

以上的 計算是準人teh 40%；設使伊的體重消瘦40%；設使若是消瘦45%抑是50% 的時人猶會活，就彼个生存日數自然較加添。

1831年佇法國的 To͘lo͘se，有一個犯人干焦啉水teh聽候死；到63日後才死。閣小可記得捌聽人講，頂年佇Pho-lân有一個市長，因為計謀革命受關佇監內的時，禁食聽候死；到經過80日才死。這个60日到80日的期間佮Ko-pí-liông博士所計算的大約有一致；所以通講，60日到80日檢采是人無食會活第一長的期間。

頂面所記的禁食是干焦啉水，無食別項物；若是佇禁食的期間中常常食淡薄物，就擋teh真久，這款號做kan-hat性的禁食，佮真的禁食有小可各樣。照動物試驗的結果，這號禁食有時會活，到體重消瘦50%。

佇內地Hā-chóng 的 Sêng-tiân山有一間禁食堂，是kan-hat性的禁食；禁食一禮拜才食一日湆糜，後來才閣繼續禁食一禮拜久。照Ko-pí-liông博士的調查，大正7年3月到大正11年12月，佇Sêng-tiân山禁食的總共有2256人；彼中間有9个人禁食對4禮拜到7禮拜的久，一號禁食是逐禮拜有一擺有食淡薄物，所以比彼號連續的禁食敢有較會忍得。

佇siāng彼个禁食堂，明治43年的熱天，San-kun夫人(23歲)有禁食110日；閣逐日去參拜祈求無歇。Siāng彼時Siáu-chhoan夫人(34歲)也有禁食130日久，總是彼中間，合計有轉去旅館休養30日。也San-kun共有18日間食糜湯。

戰爭抑是天災地變，拄著飢荒的時，因為無通食致到真濟人拄著死失；這是對古早以來常有的事。彼帽時陣為著枵餓來死的以外，有的是拄著寒才較快死。也有時食物的內中，營養素的配合不充分，所以致到生起真濟款的病；因為按呢比實在的禁食較快死。

以上所寫chiah 的，精神對肉體的影響是無算在內；閣身軀是康健的人，精神不止有影響佇肉體，所以若有大煩惱的時來無食，檢采較快死。Ko-pí-liông博士in 5人禁食的時，逐人有煩惱佇teh；總是照in 的經驗，愛食的感覺是第一強。雖罔致意欲想別項事，iáu-kú予關係佇食物的思考較贏去。
