---
title: "耶穌佮撒馬利亞的婦人人"
categories:
  - 詩
tags:
  - 無lo̍h名
toc: true
toc_sticky: true
---

# Iâ-so͘ kap Sat-má-lī-a ê hū-jîn-lâng

## 文獻資訊

| 項目 | 資料 |
|---|---|
| 作者 | 無lo̍h名 |
| 卷期 | 台灣教會報/芥菜子 |
| 卷期 | 第568期 |
| 日期 | 1932/7 |
| 頁數 | 27 |

## 白話字（原文數位化）

Iâ-so͘ kap Sat-má-lī-a ê hū-jîn-lâng

1932.07  tē 568 koàn, Koà-chhài-chí tē 78 hō, p.27

（Tiāu ēng "Take my life," chok-khek-chiá Wm. B. Bradbury.....）

1.Iâ-so͘ keng-kè Sat-má-lī-a,

Kūn tī Iok-sek ê toē Sū-ka;

Tī-hia ū Ngá-kok ê chuí-chíⁿ,

Chú kiâⁿ lō͘ siān, chē tī chíⁿ piⁿ;

Ha̍k-seng ji̍p siâⁿ boé chia̍h ê sî,

Kan-ta chhun Chú tī-hia ka-kī;

ài thoân tō-lí hō͘ hiah ê lâng,

Chiū thàn ki-hoē liâm-piⁿ choè kang.

2.Sat-má-lī-a ê hū-jîn-lâng,

Beh chhiūⁿ chuí toà pân kap chuí-tháng;

Iâ-so͘ ài ēng chuí choè būn-toê,

Só͘-í tuì i thó chuí chi̍t poe;

Hū-jîn kóng lín goán bô óng-lâi,

Siáⁿ-sū tuì goá thoch2ui ê tāi;

Chú kóng nā lūn Siōng-tè ê un,

Chiū bô hun lín goán lóng ū hūn.

3.Hū-jîn bô bêng chit ê ì-gī,

Chiū ēng choē-choē oē lâi mn̄g i;

Lō͘-bé sìn I sī sian-ti lâng,

Chiah mn̄g kèng-pài Siōng-tè chit hāng;

Chú kóng Siōng-tè chiū-sī chin Sîn,

Sêng-si̍t pài I bián ēng chîⁿ-gîn;

Koh mn̄g lí sī Bí-sài-a mah,

ìn kóng chiàu lí ê oē sī lah.

4.Ha̍k-seng boé mi̍h lâi tuì chhī-koe,

Khoàⁿ-kìⁿ Chú teh kap i kóng-oē,

Sīm-koaⁿ hoán-tńg siⁿ-khí giâu-gî,

Choân-jiân m̄-chai Chú ài kiù i;

Hū-jîn liâm-piⁿ ji̍p siâⁿ pò-iông,

Chèng-lâng thiaⁿ i kóng hoaⁿ-hí chiông;

Tāi-ke jīn I chin sī Ki-tok,

Sìn I chèng-lâng ún ji̍p thian-kok.

## 漢羅（Ùi原文改寫）

耶穌佮撒馬利亞的婦人人

1932.07  第568卷，芥菜子第78號，p.27

（調用「Take my life」，作曲者Wm. B. Bradbury）

1.耶穌經過撒馬利亞，

近佇約瑟的地敘加；

佇遐有雅各的水井，

主行路siān，坐佇井邊；

學生入城買食的時，

Kan-ta賰主佇遐家己；

愛傳道理予遐的人，

就趁機會連鞭做工。

2.撒馬利亞的婦人人，

欲上水帶瓶佮水桶；

耶穌愛用水做問題，

所以對伊討水1杯；

婦人講恁阮無往來，

啥事對我討水的事；

主講若論上帝的恩，

就無分恁阮攏有份。

3.婦人無明這個意義，

就用濟濟話來問伊；

路尾信伊是先知人，

才問敬拜上帝這項；

主講上帝就是真神，

誠實拜伊免用錢銀；

閣問你是彌賽亞mah，

應講照你的話是lah。

4.學生買物來對市街，

看見主teh佮伊講話；

心肝反轉生起僥疑，

全然毋知主愛救伊；

婦人連鞭入城報揚，

眾人聽伊講歡喜從；

逐家認伊真是基督，

信伊眾人穩入天國。
