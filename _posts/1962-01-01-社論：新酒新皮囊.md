---
title: "社論：新酒新皮囊"
categories:
  - 無分類
tags:
  - 王南傑 Ông Lâm-kia̍t
toc: true
toc_sticky: true
---

# 社論 ：SIN CHIÚ SIN PHOÊ LÔNG

## 文獻資訊

| 項目 | 資料 |
|---|---|
| 作者 | 王南傑 Ông Lâm-kia̍t |
| 卷期 | 台灣教會公報 |
| 卷期 | 第878期 |
| 日期 | 1962/1 |
| 頁數 | 2 |

## 白話字（原文數位化）

Siā-lūn

SIN CHIÚ SIN PHOÊ LÔNG

Lō͘-ka 5:38

Ông Lâm-kia̍t

1962/1/15  878 kî  2-3

Iâ-so͘ kau-poê pīⁿ-lang, chhiong-ki, í-kip sè-kan khó-lîn ê lâng. I kap thiu-hiòng ê chē toh......Tuì án-ni Hoat-li-sài lâng, keng-ha̍k-sū chek-pī I. Iâ-so͘ kóng ,"Sin chiú tio̍h ji̍p tī sin ê phoê-lông," oāⁿ chi̍t kù oē kóng,chit kù "sin chiú sin phoê-lông" sī tuì lâng bē-thang lí-kái Iâ-so͘, phoe-phêng Iâ-so͘ só͘ ín-khí ê oē.

Iâ-so͘ tī choē-choē phì-jū á-sī tâm-lūn ê tiong-kan, lóng bat piáu-sī, lâng nā bêng-pe̍k lu̍t-hoat kap sian-ti, tek-khak beh khoàⁿ-chhut I si̍t-chāi sī  in ê èng-giām, chhin-chhiūⁿ I kóng:"Lín nā sìn Mô͘-se, ia̍h beh sìn Goá , in-uī i só͘ siá ê ū lūn goá. Lín nā m̄ sìn i ê chheh, thài-ē sìn Goá ê oē ah?"（Iok-hān 5:46, 47）.án-ni I ê ì-sù : Í-sek-lia̍t lâng nā chīn-tiong tī Lu̍t-hoat kap sian-ti, chiū tek-khak beh chiap-la̍p Goá. Chóng-sī  in m̄-nā bô lí-kái , chiap-la̍p, hoán-tńg pek-hāi I, sī in-uī  in ê kiàn-kái thoat-chiat. In tuì-tiōng lâng ê thoân-thóng, kái-soeh, khoàⁿ choè sī choa̍t-tuì ê chin-lí. Kî-si̍t, sui-jiân bô oân-choân ê Kū-iok, iáu-kú ū ǹg tī Siōng-tè oân-choân ê khé-sī Iâ-so͘ Ki-tok. Chóng-sī  in-uī in ê sim-lāi sit-lo̍h oa̍h-miā, tuì Mô͘-se kap sian-ti ê kà-sī chí-ū khoàⁿ tio̍h phoê-bīn, sit-khì tiong-sim ê ì-gī. Tì-kàu tī chin-si̍t ê Ki-tok lâi ê sî, in m̄-nā bô chiap-la̍p I, hoán-tńg lia̍h I choè thang chiù-chó͘ ê. Só͘-í thang kóng iā chhin-chhiūⁿ tuì Mô͘-se kap sian-ti chīn-tiong, kî-si̍t sī put-tiong.

"Sin chiú tio̍h ji̍p tī sin phoê-lông,"ì-sù sī eng-kai tio̍h thǹg-khí kū-khak, tit-tio̍h sin ê oa̍h-miā. Tī chia kóng ê sin, m̄-sī chí le̍k-sú-tek chiân-âu ê sin,iā m̄-sī bûn-jī siōng ê sin,sī chit-tek ê ki-pún choán-piàn.

20 sè-kí,lán chéng-kò ê kàu-hoē ū toā kak-chhéⁿ, Ki-tok sī Chú, koh sī chi̍t ê. Tâi-oân kàu-hoē iā ū ì-sek chit ê tāi-chì, chham-ka Phó͘-sè Ki-tok-kàu liân-bêng, m̄-kú chit-khoán ê chū-kak tuì lóng-chóng ê kàu-hoē, í-ki̍p sìn-tô͘ m̄-chai ū hoat-seng sím-mi̍h chok-iōng? Lán ê kàu-hoē kiám ū chin-chiàⁿ chū-kak lán lóng pêⁿ-pêⁿ sī sio̍k tī Ki-tok ê thé? Kiám ū chiàu Sèng-keng só͘ kóng,"nā chi̍t thé siū-khó͘, pah-thé tâng siū-khó͘, chi̍t thé siū êng-kng, pah-thé tâng khoài-lo̍k"（I Ko 12:26）chit-khoán ê cheng-sîn? Choē-choē ê kàu-hoē chhut-la̍t teh khí sin ê pài-tn̂g. In ló͘-le̍k ài khí khah suí,khah ióng,khah toā keng,koh uī-tio̍h só͘ sio̍k ê kàu-hoē ài tit-tio̍h chi̍t-uī khah hó, khah ū châi-lêng ê bo̍k-su. Chóng-sī m̄-chai ū siūⁿ-tio̍h hiah ê jio̍k-siáu ê－tī chhân-chng, tī hái-kháu, tī soan-nih, khó-lîn ê kàu-hoē á bô? Ū-ê kàu-hoē pài-tn̂g khí chi̍t-poàⁿ chiū hêⁿ(sic.，《台日》注hê，無鼻音)-teh, bô thang koh kè-sio̍k......lán bat siūⁿ-tio̍h in á-m̄-bat ?

19 sè-kí ê soan-kàu ūn-tōng, lán ê kàu-hoē ū tit-tio̍h Eng-kok, Ka-ná-tāi bó-hoē chin hó ê éng-hióng, hō͘ lán ū chin hó ê ki-chhó͘, m̄-kú lán ū-sî bat hut-lio̍k sî-tāi ê piàn-chhian, ài kò͘-kip(sic.；及應該是ki̍p) tī tong-sî ê siūⁿ-hoat, hong-sek. Koh-khah iàu-kín, hiah-ê chhui-pek in lâi kàu lán.Tâi-oân hit khoán ê tōng-ki, oa̍h-miā, khuì-ia̍t, thoân-tō ê jia̍t-chêng kap in ê cheng-sin, lán m̄-chai ū tit-tio8 á bô ? Lán nā khoàⁿ lán ê bó-hoē tī Au Bí kàu-hoē ê tiong-kan só͘ chiàm ê tē-uī, thang chai ū oa̍h-miā ê só͘-chāi, put-sî ū sin ê lí-kái kap hoat-kiàn."Sin chiú ji̍p tī sin phoê-lông."

Koh tuì Ki-tok-tô͘ seng-oa̍h lâi khoàⁿ, lán choē-choē lâng ê chông-pâi tuì-siōng ū kái-piàn, chóng-sī chông-pài ê cheng-sîn kap thài-tō͘ bô pian-oāⁿ. Tuì Siōng-tè ê kî-tó, tuì kàu-hoē ê thài-tō͘ chhin-chhiūⁿ Iú-èng-kong chông-pài,eng-kai tio̍h "Iú-kiû pit-èng," nā bô, bô ta̍t-tio̍h in chhin-kūn ê bo̍k-tek. Sin chiú iáu ji̍p tī kū phoê-lông.

Tuì tī kàu-hoē kap tī siā-hoē ê seng-oa̍h, iā ū choē-choē Ki-tok-tô͘ chhú jī-goân-lūn ê thài-tō͘.Goá hù chi̍p-hoē ê sî sī Ki-tok-tô͘, tī kang-chok ê tiûⁿ-só͘ goá sī lēng-goā chi̍t-ê sin-hūn. Lan ê chit-gia̍p koan bô khak-li̍p, tì-kàu choē-choē lâng m̄-chai iā  m̄-bat siūⁿ, beh cháiⁿ-iūⁿ thong-koè in ê kang-chok, tī in ê chit-tiûⁿ ho̍k-sāi Chú?

Lán bē kì-tit Pó-lô ê bián-lē ; "Só͘-í lín he̍k-sī chia̍h, he̍k-sī lim, bô lūn choè sím-mi̍h,lóng tio̍h uī-tio̍h êng-kng Siōng-tè lâi choè"（I Ko 10:31）. Taⁿ tī chia kóng, tī chit-tiûⁿ ho̍k-sāi Chú, ì-sù m̄-sī lâng thang tuì i ê kang-chok, thau-kang, kiám-liāu, chí-ū teh liām kóng,"Iâ-so͘ Ki-tok......" Lâng tio̍h thong-koè i ê seng-oa̍h, i ê kang-chok hō͘ lâng hoat-kiàn tio̍h "i sī Siōng-tè sèng ê lô͘-po̍k" (2 Ông 4:9).Iâ-so͘ kóng："Kìⁿ-nā chheng-ho͘ goá kóng, Chú ah ê,bô it-chīn ji̍p thian-kok, to̍k-to̍k kiâⁿ goá tī thiⁿ-nih ê Pē ê chí-ì ê, chiah ē" (Má-thài 7:21).

Taⁿ,sui-jiân sī án-ni,lán ê kàu-hoē tī koè-khì kuí nî kú ê tiong-kan ū choè chin-choē iàu-kín ê sū-gia̍p. T.K.C. ê chó͘-chit, Ki-tok-kàu kàu-io̍k ê ka-kiông, tuì soaⁿ-tē ê thoân-tō, kàu-hoē poē-ka ūn-tōng......téng-téng. Tī kin-á-ji̍t  á-sī kim-āu iáu ū choē-choē sin ê sū-gia̍p kap lí-sióng, chhin-chhiūn Má-lâi-a ê soan-kàu, tuì Tāi-choan ha̍k-seng ê kang-chok, kang-gia̍p á-sī kî-thaⁿ ê chit-he̍k thoân-tō, i-liâu thoân-tō ê kang-chok. Chiah ê lóng sī sin phoê-lông teh théng-hāu lán khì té moá.

"Sin chiú kū phoê-lông,"kiám-chhái iā thang kóng sī tuì boē chai ê sū-hâng, bô mō͘-hiám ê sim. Sin-iok Sèng-keng ēng chi̍t kù oē teh o-ló A-pek-la̍h-hán ê sìn-gióng,"I siū tiàu ê sî,chiū sūn bēng-lēng chhut-khì......m̄-chai beh khì tá-lo̍h" (Hi-pek-lâi 11:8), Lán siông-siông teh choè koàn-sì ê sū,tuì boē choè, bô koàn-sì ê sū, lán m̄-káⁿ choè, m̄-káⁿ mō͘-hiám ;iā lán siūⁿ án-nī an hūn siú-kí. M̄-kú tuì eng-kai choè ê, lán m̄-káⁿ khì chhì khoàⁿ, che sī choè toā ê put-sìn. Iâ-so͘ kóng kò͘-chip kū phoê-lông ê, kàu boé chí-ū piak-li̍h. Ta̍k hāng sū kàu tī ke̍k-pō͘, nā bô koh sin ê khó-àn, i tek-khak oē kiâⁿ soe-thè ê lō͘. Jīm-hô lâng só͘ choè ê sū,bô-lūn i ê khó-àn, chú-gī,kè-e̍k, lóng tio̍h ji̍t-ji̍t sin.Hit ê cheng-sîn m̄-thang bô--khì,oa̍h-miā m̄-thang sit-lo̍h ,chóng-sī hêng-sek,hong-hoat tio̍h ài ji̍t-ji̍t chìn-pō͘.Sin chiú tio̍h ji̍p tī sin phoê-lông.

Lán ê kàu-hoē ū í-sek tio̍h tuì koè-khì ê kang-chok í-keng hoat-hui kàu tī ke̍k-tiám, tio̍h ū sin ê hong-hoat lâi chhut-hiān ê su-iàu.Só͘-í tī chit ê koè-tō͘-kî tio̍h keng-koè seng-sán ê kan-khó͘.Lán m̄-chai ū kam-goān lâi poē chit ê kan-khó͘ á bô?Nā ū,tī Iâ-so͘ Ki-tok lâi hián-hiān ê Siōng-tè, tek-khak beh ín-chhoā lán ê lō͘.

## 漢羅（Ùi原文改寫）

社論

新酒新皮囊

路加 5:38

王南傑

1962/1/15  878 期  2-3

耶穌交陪病人，娼妓，以及世間可憐的人。伊佮抽餉的坐桌...。對按呢法利賽人，經學士責備伊。耶穌講，「新酒著入佇新的皮囊，」換一句話講，這句「新酒新皮囊」是對人袂通理解耶穌，批評耶穌所引起的話。

耶穌佇濟濟譬喻á是談論的中間，攏捌表示，人若明白律法佮先知，的確欲看出伊實在是in的應驗，親像伊講:「恁若信摩西，ia̍h欲信我，因為伊所寫的有論我。恁若毋信伊的冊，thài會信我的話矣？」（約翰5:46， 47）。按呢伊的意思：以色列人若盡忠佇律法佮先知，就的確欲接納我。總是in毋若無理解，接納，反轉逼害伊，是因為in的見解脫節。In對重人的傳統，解說，看做是絕對的真理。其實，雖然無完全的舊約，猶過有向佇上帝完全的啟示耶穌基督。總是因為in的心內失落活命，對摩西佮先知的教示只有看著皮面，失去中心的意義。致到佇真實的基督來的時，in毋若無接納伊，反轉掠伊做通咒詛的。所以通講也親像對摩西佮先知盡忠，其實是不忠。

「新酒著入佇新皮囊，」意思是應該著褪去舊殼，得著新的活命。佇遮講的新，毋是指歷史的前後的新，也毋是文字上的新，是質的的基本轉變。

20世紀，咱整個的教會有大覺醒，基督是主，閣是一个。台灣教會也有意識這的代誌，參加普世基督教聯盟，毋過這款的自覺對攏總的教會，以及信徒毋知有發生啥物作用？咱的教會敢有真正自覺咱攏平平是屬佇基督的體？敢有照聖經所講，「若一體受苦，百體同受苦，一體受榮光，百體同快樂」(I哥 12:26) 這款的精神？濟濟的教會出力teh起新的拜堂。In努力愛起較媠，較勇，較大間，閣為著所屬的教會愛得著一位較好，較有才能的牧師。 總是毋知有想著遐的弱小的－佇田庄，佇海口，佇山裡，可憐的教會á無？有的教會拜堂起一半就hêⁿ (sic.)teh，無通閣繼續......咱捌想著in á毋捌？

19世紀的宣教運動，咱的教會有得著英國，加拿大毋會真好的影響，予咱有真好的基礎，毋過咱有時捌忽略時代的變遷，愛顧及佇當時的想法，方式。閣較要緊，遐-的催逼in來到咱。台灣彼款的動機，活命，氣力，傳道的熱情佮in的精神，咱毋知有得著á無？咱若看咱的母會佇歐美教會的中間所佔的地位，通知有活命的所在，不時有新的理解佮發見。「新酒著入佇新皮囊。」

閣對基督徒生活來看，咱濟濟人的崇拜對象有改變，總是崇拜的精神佮態度無變換。對上帝的祈禱，對教會的態度親像有應公崇拜，應該著「有求必應，」若無，無達著in親近的目的。新酒猶入佇舊皮囊。

對佇教會佮佇社會的生活，也有濟濟基督徒取二元論的態度。我赴集會的時是基督徒，佇工作的場所我是另外一个身份。咱的職業觀無確立，致到濟濟人毋知也毋捌想，欲怎樣通過in的工作，佇in的職場服事主？

咱袂記得保羅的勉勵；「所以恁或是食，或是啉，無論做啥物，攏著為著榮光上帝來做」(I 哥 10:31)。 Taⁿ佇遮講，佇職場服事主，意思毋是人通對伊的工作，偷工，減料，只有teh唸講，「耶穌基督...。」人著通過伊的生活，伊的工作予人發見著「伊是上帝聖的奴僕（2 王 4:9）。耶穌講：「見若稱呼我講，主矣，主矣的無一盡入天國，獨獨行我佇天裡的父的旨意的，才會」（馬太 7:21）。

Taⁿ，雖然是按呢，咱的教會佇過去幾年久的中間有做真濟要緊的事業。T.K.C.的組織，基督教教育的加強，對山地的傳道，教會倍加運動...等等。佇今仔日á是今後猶有濟濟新的事業佮理想，親像馬來亞的宣教，對大專學生的工作，工業á是其他的職域傳道，醫療傳道的工作。遮的攏是新皮囊teh聽候咱去貯滿。

「新酒舊皮囊，」撿彩也通講是對袂知的事項，無冒險的心。新約聖經用一句話teh呵咾亞伯拉罕的信仰，「伊受召的時，就順命令出去...毋知欲去tá-lo̍h」(希伯來 11:8)，咱常常teh做慣勢的事，對未做，無慣勢的事，咱毋敢做，毋敢冒險；也咱想按呢安份守己。毋過對應該做的，咱毋敢去試看，這是最大的不信。耶穌講固執舊皮囊的，到尾只有piak裂。逐項事到佇極步，若無閣新的考案，伊的確會行衰退的路。任何人所做的事，無論伊的考案，主義，計劃，攏著日日新。彼的精神毋通無--去，活命毋通失落，總是形式，方法著愛日日進步。新酒著入佇新皮囊。

咱的教會有意識著對過去的工作已經發揮到佇極點，著有新的方法來出現的需要，所以佇這的過渡期著經過生產的艱苦。咱毋知有甘願來背這的艱苦á無？若有，佇耶穌基督來顯現的上帝，的確欲引chhoā咱的路。
