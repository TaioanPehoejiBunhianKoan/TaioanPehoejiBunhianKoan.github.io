---
title: "夏季學校"
categories:
  - 散文
tags:
  - 無lo̍h名
toc: true
toc_sticky: true
---

# Hā-kuì Ha̍k-hāu

## 文獻資訊

| 項目 | 資料 |
|---|---|
| 作者 | 無lo̍h名 |
| 卷期 | 台灣教會公報 |
| 卷期 | 第584期 |
| 日期 | 1933/11 |
| 頁數 | 6 |

## 白話字（原文數位化）

Hā-kuì Ha̍k-hāu

1933.11 584 Koàn p.6

I.Kî-san

Chhit goe̍h 20 hō, téng-pō͘ 8 tiám, Hāu-tiúⁿ Gô͘ Lâu--sī Hiáng, Chhoā ha̍k-seng lé-pài khui-hoē, hun-kho tha̍k-chheh. Ta̍k ji̍t ū ê tiám cheng 5 khò-thêng. tha̍k-chheh, o̍h si-koa, o̍h siá-jī, kóng kò͘-sū (Kū-iok le̍k-sú). Ū ūn-tōng, ū oán-chiok. Choân-bū Kàu-oân:Siau Bêng-chiok, Gô͘--sī M̄ tîⁿ, Gô͘--sī Chiàu-goa̍t.  Chō͘ Kàu -oân: Tiuⁿ Bêng-tō, Lô Iok-pek, Gô͘--sī Chhoan-eng, Gô͘ Ki-seng, Liāu Kan-siok. Ha̍k-seng chóng-sò͘ 55 miâ, pêng-kin chhut-se̍k 40 miâ.

Peh goe̍h 24 hō, ngó͘-āu 7 tiám pì-hāu-sek, ha̍k-gē-hoē, ū siúⁿ-phín 12 miâ, ū û-hèng. chia̍h tê-piáⁿ, tāi-ke chin hoaⁿ-hí, 9 tiám soàⁿ-hoē.

Chit pang siū-tio̍h Sîn-ha̍k-seng Siau Bêng-chiok, Lô Iok-pek téng ê chīn-la̍t, bô hiâm tio̍h-boâ tī goán ê Hā-huì Ha̍k-hāu, ū tit-tio̍h toā chìn-pō͘, tio̍h kā in seh to-siā.

II. Kong-san

Khó͘ Iú-sêng

Kong-san Chú-ji̍t-o̍h tī 7:11-8:10 ê tiong-kan, ū khui Hā-kuì Ha̍k-hāu, siū Kàu-io̍k-pō͘ ê bēng-lēng, chiong só͘ tit-tio̍h--ê, pâi-lia̍t tī ē-bīn:-

1. Pún-hāu ê Bo̍k-tek.

(a) ióng-sêng choa̍t-tuì-tek sìn-gióng seng-oa̍h ê Ki-tok-tô͘.

(b) ióng-sêng ha̍k-seng ê tō-tek koan-liām.

(c) Hō͘ ha̍k-seng ê Pe̍h-oē-jī toā chìn-pō͘.

2. pún-hāu ê cho͘-chit.

(a) Sian-siⁿ: lâm 4-ê , lú 7-ê.

(b) Ha̍k-seng chhut-se̍k pêng-kin 41-ê.

(c) Liān-si̍p si-tiāu, Pe̍h-oē-jī kàu-siū kap siá, Sèng-keng gián-kiù tông-oā, Pe̍h-oē-jī iû-hì, chū-iû hùn-liāu, seng-tô͘ káng-ián téng, Iù-tī-kho chū-iû.

(d) Sî-kan: Tuì ē-po͘ 1 tiám 30 hun kàu 5 tiám.

3. Keng-koè kap kiat-kó.

(a) Pe̍h-oē-jī chìn-pō͘ chin-kín ; in-uī chi̍t ê sian-seⁿ kà nn̄g, saⁿ ê ha̍k-seng.

(b) iā-ē siá Pe̍h-oē-jī.

(c) Si-tiāu iā ū chìn-pō͘.

(d) Seng-tô͘ khah hó-táⁿ kî-tó.

(e) iā káⁿ káng-ián, khah chē lóng ū chìn-pō͘.

4. oán-chiok.

Peh goe̍h 10 hō, ū khì toā Kang-soaⁿ oán-chiok, sui-sī lō͘ chin hn̄g, iáu-kú pêng-an koh tò-tńg-lâi, in-uī toā-hàn pang-chān sè-hàn, chin sim-sek, soà m̄-chai siān.

Siōng hoaⁿ-hí--ê, chiū-sī ha̍k-seng tī chi̍t lè-pài chêng ū kî-tó ‘' Nā ha̍p Chú ê chí-ì, tī hit ji̍t tio̍h m̄-thang chhut iam-ji̍t, m̄-thang lo̍h-hō͘, tio̍h o͘-im o͘-im.'' Chi̍t pái thé-giām Chú ê in-tián.

Tē-jī pái tī soaⁿ-ni̍h ê sî, tân-luî, sih-nà, hiah ê hoê-siūⁿ kā goán hoân-ló ē ak-tio̍h hō͘, nā-sī ha̍k-seng kóng, ‘'Che án-ni, chiàⁿ-sī tiâu-tî kā goán pī-pān--ê, hō͘ goán liâng-liâng hó kiâⁿ-lō͘, chóng-sī bô hō͘ lah! Chhiáⁿ an-sim,'' hō͘ hiah ê hoê-siūⁿ ài chhiò.

Ah! Tio̍h kám-siā Siōng-tè, kó-jiân bô hō͘.

5. Kám-sióng.

(a) Sian-seⁿ jia̍t-sim, ha̍k-seng iā jia̍t-sim, ū-ê tuì phò͘-goā lō͘, bô lūn hong-hō͘, bô lâng ji̍t, kàu boé-ji̍t chē-chē iau-kiû beh tha̍k 50 ji̍t, hō͘ goá tio̍h-chheⁿ-kiaⁿ.

(b) Seng-tô͘ sìn-gióng ná kian-kò͘.

(c) Su-seng ná chhin-bi̍t.

(d) Khó-sioh kàu-sek bô kàu, chin put-piān, hiān-sî ha̍k-seng ka-tī chhut-la̍t chek-li̍p, ǹg-bāng bô kú ê si̍t-hiān.

iáu ū chē-chē ài siá, nā-sī choá-bīn ê khoàⁿ Pò ê hiaⁿ-ché thè goán kî-tó, hō͘ goán beh koh tuì Chú Iâ-so͘ lâi tit-tio̍h chē-chē in-tián. A-bēng.

## 漢羅（Ùi原文改寫）

夏季學校

1933.11 584 卷  p.6

1.旗山

七月20號，頂晡7、8點，校長吳劉氏響，揣學生禮拜開會，分科讀冊。逐日有5點鐘的課程。讀冊、學詩歌、學寫字，講故事(舊約歷史)。有運動，有遠足。全務教員：蕭Bêng-chiok，吳氏毋纏，吳氏照月。助教員：張明道，羅約伯，吳氏Chhoan-eng，吳Ki-seng，廖Kan-siok。學生總數55名，平均出席40名。

八月24號，午後7點閉校式，學藝會，有賞品 12名，有û-hèng。食茶餅，大家真歡喜，9點散會。

這班受著神學生蕭 Bêng-chiok，羅約伯等的盡力，無嫌著磨佇阮的夏季學校，有得著大進步，著共 in說多謝。

II.岡山

許有成

岡山主日學佇7：11-8：10 的中間，有開夏季學校，受教育部的命令，將所得著的，排列佇下面：-

1.本校的目的。

(a)      養成絕對的信仰生活的基督徒。

(b)      養成學生的道德觀念。

(c)      予學生的白話字大進步。

2.       本校的組織。

(a)      先生：男4个 ，女7个。

(b)      學生出席平均41个。

(c)      練習詩調，白話字教授佮寫，聖經研究童畫，白話字遊戲，自由訓練，生徒講演等，幼稚科自由。

(d)      時間：對下晡1點30 分到5點。

3.       經過佮結果.

(a)      白話字進步真緊；因為一个先生教兩、三个學生。

(b)      也會寫白話字。

(c)      詩調也有進步。

(d)      生徒較好膽祈禱。

(e)      也敢講演，較濟攏有進步。

4.       遠足.

八月10號，有去大岡山遠足，雖是路真遠，猶閣平安閣倒轉來，因為大漢幫贊細漢，真心適，紲毋知siān。

上歡喜的，就是學生佇這禮拜前有祈禱「若合主的旨意，佇彼日著毋通出炎日，毋通落雨，著烏陰烏陰。」一擺體驗主的恩典。

第二擺佇山裡的時，霆雷，爍爁，遐的和尚共阮煩惱會沃著雨，若是學生講，「這按呢，正是刁持共阮備辦的，予阮涼涼好行路，總是無雨啦！請安心，「予遐的和尚愛笑」。

啊！著感謝上帝，果然無雨。

5.感想.

(a)    先生熱心，學生也熱心，有的對舖外路，無論風雨，無人日，到尾日濟濟要求欲讀50日，予我著生驚。

(b)      生徒信仰那堅固。

(c)      師生那親密。

(d)      可惜教室無夠，真不便，現時學生家己出力積入，向望無久的實現。

猶有濟濟愛寫，若是紙面的看報的兄姊替阮祈禱，予阮欲閣對主耶穌來得著濟濟恩典。阿門。
