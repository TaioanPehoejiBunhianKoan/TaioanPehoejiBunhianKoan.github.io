---
title: "高先生ê小傳"
categories:
  - 無分類
tags:
  - 無lo̍h名
toc: true
toc_sticky: true
---

# Ko Sian-siⁿ ê Sió-toān

## 文獻資訊

| 項目 | 資料 |
|---|---|
| 作者 | 無lo̍h名 |
| 卷期 | 台南府城教會報 |
| 卷期 | 第332卷 |
| 日期 | 1912/11 |
| 頁數 | 6 |

## 白話字（原文數位化）

Ko Sian-siⁿ ê Sió-toān

1912.11 332 koàn p.6-7

Sian-siⁿ sìⁿ Ko miâ Tióng; Choân-chiu-hú Chìn-kang-koān ê lâng; chhut-sì tī 1837 nî. Siàu-liân ê sî koè-lâi Tâi-oân bô͘-seng.

Khí-thâu lāu Má I-seng koè-lâi Tâi-oân khui I-koán siat-kàu, ū tuì Chiang-chiu chhiáⁿ Bûn-peh koè-lâi Tâi-oân chò pò͘-tō-su. Ū chi̍t-ji̍t sian-siⁿ pī-pān kim hiuⁿ chek beh khì hē ông-iâ, tú-gū Bûn-peh teh pò͘-to, sian-siⁿ chiū thêng-kha lâi thiaⁿ ; thiaⁿ-liáu sim siū kám-kek, tuì án-ni bô khì hē ông-iâ chiū sìn Chú.

Hit-sî Tâi-oân sìn-chú ê lâng iáu chió, koh goā-kok ê sian-siⁿ ta̍k ê kiaⁿ--in; só͘-í I-seng ū chhiàⁿ sian-siⁿ lâi liāu-lí tû-pâng ê sū. Bô loā-kú sit chē kang chió, Sian-siⁿ iā sī jia̍t-sim sìn Chú ê lâng, I-seng chiū chhiáⁿ i chò pò͘-tō-su. Sian-siⁿ tī Tâi-oân thang kóng sī thâu chi̍t-ê thoân-tō sian-siⁿ . Tuì hit-tia̍p khí ū 30 goā nî chhut-la̍t chò kang tī kàu-hoē; sui-sī sè-hàn bô ki-hoē thang tit-tio̍h chhim ha̍k-bun, iáu-kú sian-siⁿ uī-tio̍h Chú ū chhut-la̍t lī-ek chē-chē lâng. I chiūⁿ tâi teh ián-soat, á-sī tī ke-lō͘ teh pò͘-tō, kóng liáu chin hun-bêng; goá hó-táⁿ kóng bô khah-su hiān-sî thàu-kha chheⁿ ê thoân-tō. Sian-siⁿ pún-sin bat uī-tio̍h Chú ê miâ tī Hōng-soaⁿ koān hō͘ lâng phah koh koaiⁿ kaⁿ 40 ji̍t; i bô loé-chì iû-goân jia̍t-sim uī-tio̍h Chú chò kan-chèng, ū toà chē-chē uī ê kàu-hoē. I só͘ toà ê só͘-chāi goá bô lóng-chóng chai, put-kò kú-khí kuí-uī lâi kóng, chhin-chhiūⁿ Po͘-lí-siā, āu-soaⁿ chiah ê ke̍k-hiám ke̍k kan-khó͘ ê só͘-chāi, sian-siⁿ lóng bat khì toà. iā bat toà Hú-siâⁿ Têng-á-kha ê pài-tn̂g kuí-nā nî, tng i tī Hú-siâⁿ chò-kang put-chí chhut-la̍t; muí ē-po͘ khui pài-tn̂g pò͘-tō hō͘ sè-sio̍k lâng thiaⁿ, sui-sī hit-tia̍p bô liâm-piⁿ khoàⁿ-kìⁿ toā kong-hāu, chóng-sī chit-tia̍p chit-ê kàu-hoē toā hoat-ta̍t.

Sian-siⁿ só͘ toà ê só͘-chai lâng put-chí kèng-ho̍k--i ; i-ê péng-sèng chèng-ti̍t, lâng chò m̄-tio̍h i chiū tāng chek-pī i , sui-sī án-ni, lâng iáu-kú kèng-tiōng i-ê tiong-ti̍t ngē-khì. Sian-siⁿ iā bat kap Kam Bo̍k-su khì Phê-ô͘ siat-kàu, i-ê kong-hāu chit-tia̍p iáu tī--teh; hiān-sî lán Tâi-oân ê Soan-tō-hoē ū siat tī-hia, ū saⁿ só͘-chāi teh chū-chi̍p lé-pài. Tuì chia ū tit-tio̍h kuí-nā uī ê sian-siⁿ lâi sìn-Chú, chò lán Tâi-oân o̍h-tn̂g ê toā lō͘-ēng.

Sian-siⁿ sui-sī tiong-liân chiah chhoā sian-siⁿ-niû, chit-tia̍p kiáⁿ-sun iā sī chē, kong-chú chhian-kim 7, 8, lâng; lāi goā sun 20 goā lâng. Ū ê chò Bo̍k-su, ū ê chò thoân-tō, ū ê chò i-seng. Nā chiàu jîn-chêng lâi kóng sī hó miā, chóng-sī sian-siⁿ bô lia̍h chiah-ê lâi chò i-ê êng-kng thé-biān; i só͘ ài--ê, khoàⁿ ū sím-mi̍h thang hō͘ kàu-hoē heng-ong i khah hoaⁿ-hí.

Sian-siⁿ-niû koè-óng liáu-āu, sian-siⁿ iā sī lāu-lâng, hit-sî iáu-kú kam-goān koh toà kuí-nā uī ê kàu-hoē, chiū-sī Kong-á-nâ, Bān-tan; in-uī chit-ê lāu-lâng oh-tit thang ka-tī liāu-lí ke-lāi kap kàu-hoē, só͘-í kò-ló hioh-kang. Tng i hioh-khùn ê sî i siông-siông chhoē ki-hoē thang chò-kang, ū-sî an-hioh-ji̍t kap lâng lûn-liû khì chi-hoē chò chú-lí. Kàu chit nn̄g-nî chêng khah sit náu-la̍t, tāi-chì khoài bē kì-tit, tuì hit-sî khah hán-tit chò-kang.

Tī kīn-nî 7, 8, goe̍h kan ū tú-tio̍h lāu-lâng pēⁿ tó-chhn̂g bô koh khí--lâi; tī kin-nî 1912, 9 goe̍h 16 chá an-jiân koè-óng. 23 ji̍t chhut-soaⁿ, hoē-iú kap sè-sio̍k lâng lâi sàng-chòng ê oá 7,8 pah lâng. Sian-siⁿ kin-nî hióng-siū 75 hoè, thang kóng sī tiông-siū.

Goá siá chiah-ê hō͘ lán chai Sian-siⁿ ê lâi-le̍k, thang o̍h sian-siⁿ ê jia̍t-sim toè Chú ho̍k-sāi Chú kàu chīn chi̍t-sì-lâng; iā hō͘ lán tâng chò thoân-tō ê lâng o̍h sian-siⁿ ê hó-iūⁿ lâi lī-ek kàu-hoē.

## 漢羅（Ùi原文改寫）

高先生ê小傳

1912.11 332卷 p.6-7

先生姓高名長；泉州府晉江縣ê人，出世tī 1837年，少年ê時過來台灣謀生。

起頭老馬醫生過來台灣開醫館設教，有對漳州請Bûn-peh過來台灣做佈道師；有一日先生備辦金香燭beh 去下王爺，抵遇Bûn- peh佈道，先生就停腳來聽，聽了心受感激，對án-ni無去繫王爺，就信主。

Hit時台灣信主ê人iáu少，koh外國ê先生逐個驚--in，所以醫生有chhiàⁿ先生來料理廚房ê事。無偌久穡濟工少，先生也是熱心信主ê人，醫生就請伊做佈道師，先生tī台灣thang講是頭一個ê傳道先生。對hit-tia̍p 起有30外年出力做工tī教會，雖是細漢無機會thang得--著深學問，iáu-kú先生為著主有出力利益濟濟人。伊上台teh演說，抑是tī街路teh佈道，講了真分明，我好膽講無較輸現時透腳青ê傳道。先生本身bat為著主ê名tī鳳山縣hō͘人扑koh關監40日。伊無餒志猶原熱心為著主做干證，有toà 濟濟位ê教會。伊所toà ê所在我無攏總知，不過舉起幾位來講，親像埔里社、後山chiah-ê極險極艱苦ê所在，先生攏bat去toà ；也bat toà 府城亭仔腳ê拜堂幾nā年。當伊tī府城做工不止出力，每下晡開拜堂佈道hō͘世俗人聽。雖是hit-tia̍p無liâm-piⁿ看見大功效，總是這tia̍p這個教會大發達。

先生所toà ê所在人不止敬服--伊，伊e秉性正直，人做m̄著伊就重責備--伊。雖是án-ni，人iáu-kú敬重伊ê忠直硬氣。先生也bat佮甘牧師去澎湖設教，伊ê功效這tia̍p iáu tī--the。現時咱台灣ê宣道會有設tī hia，有3所在teh聚集禮拜。對chia有得著幾若位ê先生來信主，做咱台灣學堂ê大路用。

先生雖是中年才娶先生娘，這tia̍p子孫也是濟，公子千金7、8人，內外孫兒20外人。有ê做牧師，有ê做傳道，有ê做醫生，若照人情來講是好命。總是先生無掠chiah-ê來做伊ê榮光體面。伊所愛--ê,看有甚物thang hō͘教會興旺伊較歡喜。

先生娘過往了後，先生也是老人，hit時iáu-kú甘願koh toà 幾若位ê教會，就是岡仔嶺、萬丹；因為這個老人難得thang家己料理家內佮教會，所以告老歇工。當伊歇睏ê時，伊常常chhoē機會thang做工，有時安歇日佮人輪流去支會做chú-lí。教一、兩年前較失腦力，事誌快bē 記得，對hit時較罕得做工。

Tī今年7、8月間有抵著老人病倒床無koh起--來；tī今年1912，9月16早安然過往，23日出山，會友合世俗人來送葬ê倚7、800人。先生今年享壽75歲，thang講是長壽。

我寫chiah-ê hō͘咱知先生ê來歷，thang學先生ê熱心toè 主服事主盡一世人，也hō͘咱同做傳道ê人學先生ê好樣來利益教會。
