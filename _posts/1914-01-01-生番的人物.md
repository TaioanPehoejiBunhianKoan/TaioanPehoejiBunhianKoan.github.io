---
title: "生番的人物"
categories:
  - 散文
tags:
  - 無lo̍h名
toc: true
toc_sticky: true
---

# Chhiⁿ-hoan ê Jîn-bu̍t

## 文獻資訊

| 項目 | 資料 |
|---|---|
| 作者 | 無lo̍h名 |
| 卷期 | 台灣教會報 |
| 卷期 | 第346卷 |
| 日期 | 1914/1 |
| 頁數 | 7 |

## 白話字（原文數位化）

Chhiⁿ-hoan ê Jîn-bu̍t

1914.01 346Koàn P.7

Chit pang goá kap Kai Sian-siⁿ, Ông Thoân-tō ū khì Kak-pán-soaⁿ, kìⁿ-tio̍h chi̍t uī chhiⁿ-hoan ê kó͘ pêng-iú, miâ kiò Kim-soán. I tī 10 goā nî chêng bat lâi Tamsui Sîn-ha̍k-hāu tha̍k chheh, i oē hiáu kóng lán ê khiuⁿ-kháu, iah7 bat hàn-bûn. Sī in-uī Chheng-kok sî-tāi, Lâu Khim-chhe ū siat chi̍t keng ha̍k-hāu tī Tâi-pak lâm mn̂g teh kà-sī chhiⁿ-hoan gín-ná, hit tia̍p Kim-soán ia̍h tī-teh. I tuì 8 hè tha̍k kàu 15 hè. āu-lâi khì tiàm tī Kî-lí-goān kuí-nā nî kú, soà tī hia hō͘ lâng chio, ia̍h ū siông-siông khì Kî-lí-goān ê pài-tn̂g lé-pài.

Hit-tia̍p sī Lîm Chheng-hé thoân-tō-su tī hia, Kim-soán kap i put-chí se̍k. āu-lâi tú-tn̄g Kai Bo̍k-su khì hia sûn kàu-hoē, Kim-soán chiū tuì Kai Bo̍k-su kóng i ài khì Tamsui Sîn-ha̍k-hāu tha̍k-chheh.  Kai Bo̍k-su ū chiap-la̍p i.

Tha̍k bô loā-kú, i ê toā hiaⁿ ū tuì lāi-soaⁿ lâi phiàn i tńg khì, tiàm tī lāi-soaⁿ la̍k nî kú, koh tsoè chhiⁿ-hoan thâu-khak soà chhiah-jī. Kàu bô kuí nî chêng koaⁿ-hú ū kiò i koh chhut-lâi , ia̍h ū chhoā i khì Ji̍t-pún koan-kong. Hiān-sî tiàm tī Kak-pán-soaⁿ hō͘ i teh tsoè koaⁿ-lī kap Hoan-tông ha̍k-hāu ê sian-siⁿ, i ia̍h bat kok-gú, ia̍h soà teh tsoè thong-e̍k. Goán tī Kak-pán-soaⁿ ê sî, i ū lâi lú-koán thàm goán, kap goán kóng-oē. I kóng i tī Sîn-ha̍k-hāu o̍h ê tō-lí, iáu oē kì-tit, ia̍h kóng Kai Bo̍k-su só͘ sàng i ê Sèng-keng kap Si chit-tia̍p iáu tī teh. Tuì án-ni kā i khoàⁿ, chhiⁿ-hoan ū chit khoán ê jîn-bu̍t, oē hiáu kóng saⁿ khoán ê khiuⁿ-kháu, koh bat nn̄g khoán ê jī, sǹg ia̍h put-chí khó-chhú, bô khah su lâng.

## 漢羅（Ùi原文改寫）

生番的人物

1914.01 346卷 P.7

這pang我佮偕先生，王傳道有去角板山，見著一位生番的古朋友，名叫Kim-soán。伊佇10外年前捌來Tamsui神學校讀冊，伊會曉講咱的腔口，ia̍h捌漢文。是因為清國時代，劉欽差有設一間學校佇台北南門teh教示生番囡仔，彼霎Kim-soán ia̍h佇teh。伊對8歲讀到15歲。後來去踮佇唭哩goān幾若年久，紲佇遐予人招，亦有常常去唭哩goān的拜堂禮拜。

彼霎是林清火傳道師佇遐，Kim-soán佮伊不止熟。後來拄tn̄g偕牧師去遐巡教會，Kim-soán就對偕牧師講伊愛去Tamsui神學校讀冊。偕牧師有接納伊。

讀無偌久，伊的大兄有對內山來騙伊轉去，踮佇內山六年久，閣做生番頭殼紲刺字。到無幾年前官府有叫伊閣出來，亦有chhoā伊去日本觀光。現時踮佇角板山予伊teh做koaⁿ-lī佮番堂學校的先生，伊亦捌國語，亦紲teh做通譯。阮佇角板山的時，伊有來旅館探阮，佮阮講話。伊講伊佇神學校學的道理，猶會記得，亦講偕牧師所送伊的聖經佮詩這霎猶佇teh。對按呢共伊看，生番有這款的人物，會曉講三款的腔口，閣捌兩款的字，算亦不止可取，無較輸人。
