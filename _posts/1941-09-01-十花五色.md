---
title: "十花五色"
categories:
  - 散文
tags:
  - 無lo̍h名
toc: true
toc_sticky: true
---

# Cha̍p-hoe gō͘-sek

## 文獻資訊

| 項目 | 資料 |
|---|---|
| 作者 | 無lo̍h名 |
| 卷期 | 台灣教會公報 |
| 卷期 | 第678期 |
| 日期 | 1941/9 |
| 頁數 | 5 |

## 白話字（原文數位化）

Cha̍p-hoe gō͘-sek

1941年9月678期       5-6

1. Se-iûⁿ chi̍t ê î-sin ê uí-jîn miâ Khek-lîm-uí-ní. Chi̍t-ji̍t tú-tio̍h toā kàu-chiàn[sic.] ê sî, hut-jiân ū chhèng-chí phah tio̍h heng-khám, chóng-sī bô siong-tio̍h pō͘-uī. Kau-chiàn soah thǹg saⁿ khoàⁿ-tio̍h chhèng-chí, chǹg koè goā saⁿ, tiâu tī heng-chêng, só͘ khǹg hit pún sè pún ê Sèng-chheh lāi, siat-sú bô chit pún chheh sèⁿ-miā chiū hiu. Tng i teh siūⁿ lâi siūⁿ khì ê sî, koāⁿ lâu moá ka-chiah, kiaⁿ-hiâⁿ kap hoaⁿ-hí ê liáu-āu, siông-sè khoàⁿ chhèng-chí tiâu ê só͘-chāi , tú-hó sī tī Thoân-tō 11:9. Hiah ê oē sī kóng, Siàu-liân lâng ah, lí tī siàu-liân ê sî, tio̍h khoài-lo̍k, tī siàu-liân ê ji̍t-chí hō͘ lí ê sim an-uì lí , ia̍h tio̍h chiàu lí ê sim só͘ ài ê kap ba̍k-chiu só͘ khoàⁿ-kìⁿ ê lâi kiâⁿ; chóng-sī tio̍h chai uī-tio̍h che it-chhè ê sū, Siōng-tè beh sím-phoàⁿ lí. Chit ê uí-jîn tha̍k liáu toā kiaⁿ, chit-sì-lâng m̄-káⁿ bē kì-tit chiah ê sū.

2. Iû-thài ê sian-siⁿ ū i ê ha̍k-seng lâi mn̄g i kóng, Iâ-hô-hoa siáⁿ-sū ta̍k-ji̍t hō͘ Í-sek-lia̍t cho̍k ê má-ná, bô beh chiong chi̍t-nî chi̍t-pái lâi hō͘ in ah? Sian-seⁿ ìn kóng: Goá beh ēng phì-jū lâi ìn lín. Chá ū chi̍t ê ông chiong i ê thài-chú só͘ tio̍h ēng ê, chi̍t-nî chi̍t-pái hō͘ i. Tuì án-ni ê kiáⁿ lâi kìⁿ i ê pē chi̍t-nî ia̍h sī chi̍t-pái. án-ni ông chiū koh oāⁿ chi̍t ê hoat-tō͘, sī chi̍t-ji̍t hō͘ i chi̍t-pái. Tuì hit-tia̍p thài-chú ta̍k-ji̍t kìⁿ ông.

Siōng-tè khoán-thāi I-sek-lia̍t[sic.] peh-sèⁿ iā-sī án-ni: beh hō͘ I-sek-lia̍t lâng ji̍t-ji̍t lâi kám-siā i.

3. Ū chi̍t ê chun-kuì ê lâng tuì Iû-thài ê sian-seⁿ kóng: Lín ê Siōng-tè sī chò chha̍t , in-uī lín ê Sèng-keng kóng, Iâ-hô-hoa Siōng-tè hō͘ A-tong tāng-bîn teh khùn, lâi the̍h i chi̍t-ki hia̍p-ē-kut.

Sian-seⁿ ê cha-bó͘ kiáⁿ tuì in lāu-pē kóng, Chhiáⁿ lāu-pē hō͘ goá ìn chit hō ê lâng. Chiū kóng, Chā-àm chha̍t lâi goá ê pâng thau the̍h chi̍t-tè gîn-poe; ū chiong chi̍t-tè kim-poe hē-teh. Hit ê chun-kuì ê lâng kóng, Goān chit hō chha̍t ta̍k-mê lâi kàu goán tau. Sian-seⁿ chiū kóng, Siōng-tè khoán-thāi A-tong kiám m̄-sī án-ni mah?

## 漢羅（Ùi原文改寫）

十花五色

1941年9月678期       5-6

1.西洋一个維新的偉人名Khek-lîm-uí-ní。一日拄著大交戰的時，忽然有銃子拍著胸坎，總是無傷著部位。交戰煞褪衫看著銃子，鑽過外衫，牢佇胸前，所勸彼本細本的聖冊內，設使無這本冊性命就咻。當伊teh想來想去的時，汗流滿尻脊，驚惶佮歡喜的了後，詳細看銃子牢的所在，拄好是佇傳道11：9。遐的話是講，少年人啊，你佇少年的時著快樂，佇少年的日子予你的心安慰你，亦著照你的心所愛的佮目睭所看見的來行；總是著知為著這一切的事，上帝欲審判你。這个偉人讀了大驚，這世人毋敢袂記得遮的事。

2.猶太的先生有伊的學生來問伊講，耶和華啥事逐日予以色列族的má-ná，無欲將一年一擺來予in ah？先生應講：我欲用譬喻來應恁。早有一个王將伊的太子所著用的，一年一擺予伊。對按呢的囝來見伊的父一年亦是一擺。按呢王就閣換一个法度，是一日予伊一擺。對彼霎太子逐日見王。

上帝款待以色列百姓也是按呢：欲予以色列人日日來感謝伊。

3.有一个尊貴的人對猶太的先生講：恁的上帝是做賊，因為恁的聖經講，耶和華上帝予亞當重眠teh睏，來提伊一支hia̍p下骨。

先生的查某囝對in老爸講，請老爸予我應這號的人。就講，昨暗賊來我的房偷提一塊銀杯；有將一塊金杯下teh。彼个尊貴的人講，願這號賊逐暝來到阮兜。先生就講，上帝款待亞當敢毋是按呢mah？
