---
title: "用母心的教育"
categories:
  - 散文
tags:
  - 無lo̍h名
toc: true
toc_sticky: true
---

# ēng Bó-sim ê Kàu-io̍k

## 文獻資訊

| 項目 | 資料 |
|---|---|
| 作者 | 無lo̍h名 |
| 卷期 | 台灣教會公報 |
| 卷期 | 第647號 |
| 日期 | 1939/2 |
| 頁數 | 21 |

## 白話字（原文數位化）

ēng Bó-sim ê Kàu-io̍k

(Chiap kū-nî 12 goe̍h 12 bīn)

1939.02 647 kî 21-21

3. Sià-bián ê lāu-bó, chiah sī hó ê lāu-bó (良す母こそ赦す母)

1. Tuì gín-ná ê kî-thāi (子供への期待)。

Lāu-bó tuì gín-ná ê kî-thāi ū chin-chē khoán, kî-tiong tē-it hā-téng ê kî-thāi, chiū-sī uī-tio̍h i pún-sin ê bêng-ū, kiò gín-ná tio̍h pí pa̍t-lâng khah gâu, thang hō͘ pa̍t-lâng o-ló, kóng i chin gâu kàu-io̍k gín-ná. Tuì án-ni, gín-ná chiū ko͘-put-chiong, put-tek-í tio̍h the̍h pí pa̍t-lâng khah hó ê sêng-chek, chiah ē ēng-tit.

Siat-sú nā the̍h pí pa̍t-lâng khah bái ê sêng-chek, i chiū chin sit-bāng, uī-tio̍h sit-lo̍h i ê bêng-ū, só͘-í chin m̄-goān, tì-kàu toā-toā chek-pī gín-ná.

iā koh nā lāu-pē ū pí pa̍t-lâng tī khah hó ê tē-uī ê sî, i chiū siūⁿ kóng, iā tio̍h uī-tio̍h lāu-pē ê bêng-ū...... só͘-í chiū koh ná ke-thiⁿ gín-ná ê hū-tam. Chhin-chhiūⁿ án-ni, gín-ná tio̍h uī-tio̍h pē-bó ê bêng-ū lâi hi-seng, siū kan-khó͘.

Chit-ê sī ēng gín-ná chò khì-khū, siūⁿ ài beh tuì chit-ê lâi tit-tio̍h pún-sin ê boán-chiok, só͘-í gín-ná siông-siông sī chò in ê lô͘-lē. In-uī sī án-ni, gín-ná ê sim chiū ná siok-siáu, chiū chū-jiân ē bô oa̍h-khì, iā m̄-nā kan-ta bô ài tha̍k-chheh nā-tiāⁿ, soà ū kiaⁿ-hiâⁿ ê sim.

2. Gín-ná ê li̍p-tiûⁿ (子供の立場)

Gín-ná in-uī m̄-chai tio̍h cháiⁿ-iūⁿ lâi piáu-bêng i ê li̍p-tiûⁿ, só͘-í kan-ta tiām-tiām, sui-jiân siū chek-pī, iáu-kú thun lún lâi sūn-chiông. Chóng-sī chit ê sūn-chiông bô kú-tn̂g, tek-khak nā kàu hit ê sî, chiū ē po̍k-hoat i ê ut-hún (鬱憤), khí hui-siông ê hoán-khòng khí-lâi.

Gín-ná ê hoán-khòng, khah chē sī uī-tio̍h i ê pē-bó ê bô lí-kái ê iau-kiû, uī-tio̍h in pún-sin ê boán-chiok lâi kiông-pek gín-ná, gín-ná in-uī i ê chū-iû siū pē-bú sok-pa̍k, só͘-í chiū ēng hoán-khòng lâi hêng pē-bó. Chit ê chāi-tī gín-ná sī chin khó͘-thàng, chin put-hēng ê sū, chóng-sī chāi-tī pē-bó, iû-goân iā sī bô chi̍t-hāng pí chit ê khah put-hēng.

Lán eng-kai tio̍h chai gín-ná ū gín-ná ê li̍p-tiûⁿ. Gín-ná nā bô oân-pī sian-thian-tek ê tiâu-kiāⁿ, kap hō͘-thian-tek tiâu-kiāⁿ, chiū bē-ē thang tit-tio̍h tha̍k-chheh ê hāu-lêng.

Kó͘-chá, pē-bó chò gín-ná ê sî-tāi sū-chêng, kap hiān-kim ê sū-chêng, ū toā ê cheng-chha ti-teh. Só͘-í gín-ná bē-ē thang chhin-chhiūⁿ pē-bó ê gín-ná sî-tāi ê khoán. Ū sio̍k-gú kóng," Liông i chi chú, sú û pēng" (良醫之子死於病. Kok-gú sī kóng, 醫者の不養生). Chò i-seng ê lâng iā ū-sî bat tuì pún-sin á-sī kiáⁿ-jî lâi chhòng chhò-gō͘ ê pó-kiān-hoat (保健法), chhin-chhiūⁿ án-ni, kàu-io̍k-ka iā ē ū-sî chhò-gō͘ lâi kàu-io̍k i ê gín-ná. Tāi-khài lóng sī sîn-keng koè-bín," chhiâu ti̍t gû-kak phah-sí gû," chit-khoán ê khoat-hām, hoán-tńg ē-thang kheng-hun--ê sī tī gín-ná hit pêng. Só͘-í tī chit tiám, lán tio̍h chin chù-ì, tio̍h lī-khui chū-kí tiong-sim, chiong pún-sin khǹg tī gín-ná ê li̍p-tiûⁿ lâi siūⁿ, chiah ē ēng-tit.

3. Chin-si̍t ê lí-kái (真實なる理解)

Nā beh tuì gín-ná kî-thāi sím-mi̍h, eng-kai tio̍h tāi-seng lí-kái gín-ná ê chin-siòng (真相), chiah ē ēng-tit.

(1) Sian-thian-tek sèng-sò͘ (先天的素質)

Eng-kai tio̍h tāi-seng siūⁿ khoàⁿ tuì pē-bó só͘ sêng-siū ê lêng-le̍k sī sím-mi̍h khoán. Nā-sī pē-bó hó phín-hēng, seng-oa̍h ū chèng-keng, chiū phah-sǹg siū hó ê sèng-sò͘ ê uî-thoân, chóng-sī nā siat-sú put-hēng, tì-kàu ū sèng-pēⁿ (性病) lâi kóng, chiū phah-sǹg in ê kiáⁿ-jî ê chin siòng siū siong-hāi, sim-sîn jio̍k-thé lóng chin loán-jio̍k ê chin siòng.

(Boē oân)

## 漢羅（Ùi原文改寫）

用母心的教育

(接舊年12月12面)

1939.02  647期 　21-21頁

3.  赦免的老母，才是好的老母

1.  對囡仔的期待。

老母對囡仔的期待有真濟款，其中第一下等的期待，就是為著伊本身的名譽，叫囡仔著比別人較gâu，通予別人呵咾，講伊真gâu教育囡仔。對按呢，囡仔就姑不將，不得已著提比別人較好的成績，才會用得。

設使若提比別人較bái的成績，伊就真失望，為著失落伊的名譽，所以真毋願，致到大大責備囡仔。

也閣若老爸有比別人佇較好的地位的時，伊就想講，也著為著老爸的名譽......所以就閣那加添囡仔的負擔。親像按呢，囡仔著為著爸母的名譽來犧牲，受艱苦。

這个是用囡仔做器具，想愛欲對這个來得著本身的滿足，所以囡仔常常是做in的奴隸。因為是按呢，囡仔的心就那縮小，就自然會無活氣，也毋但干焦無愛讀冊nā-tiāⁿ，紲有驚惶的心。

2.  囡仔的立場

囡仔因為毋知著怎樣來表明伊的立場，所以干焦恬恬，雖然受責備，猶久吞忍來順從。總是這个順從無久長，的確若到彼个時，就會爆發伊的鬱憤，起非常的反抗起來。

囡仔的反抗，較濟是為著伊的爸母的無理解的要求，為著in本身的滿足來強迫囡仔，囡仔因為伊的自由受爸母束縛，所以就用反抗來還爸母。這个在佇囡仔是真苦痛，真不幸的事，總是在佇爸母，猶原也是無一項比這个較不幸。

咱應該著知囡仔有囡仔的立場。囡仔若無完畢先天tek的條件，佮後天tek條件，就袂會通得著讀冊的效能。

古早，爸母做囡仔的時代事情，佮現今的事情，有大的精差佇咧。所以囡仔袂會通親像爸母的囡仔時代的款。有俗語講，「良醫之子死於病。」國語是講，醫者的不養生。做醫生的人也有時捌對本身抑是囝兒來創錯誤的保健法，親像按呢，教育家也會有時錯誤來教育伊的囡仔。大概攏是神經過敏，「Chhiâu直牛角拍死牛，」這款的缺陷，反轉會通kheng-hun--的是佇囡仔彼爿。所以佇這點，咱著真注意，著離開自己中心，將本身囥佇囡仔的立場來想，才會用得。

3.  真實的理解

若欲對囡仔期待甚物，應該著代先理解囡仔的真相，才會用得。

(1)  先天的素質

應該著代先想看對爸母所承受的能力是甚物款。若是爸母好品行，生活有正經，就拍算受好的性素的遺傳，總是若設使不幸，致到有性病來講，就拍算in的囝兒的真相受傷害，心神肉體攏真軟弱的真相。

(未完)
