---
title: "悼慰主筆高先生"
categories:
  - 散文
tags:
  - 洪萬成 Âng Bān-sêng
toc: true
toc_sticky: true
---

# Tiau-uì Chú-pit Ko Sian-siⁿ

## 文獻資訊

| 項目 | 資料 |
|---|---|
| 作者 | 洪萬成 Âng Bān-sêng |
| 卷期 | 台灣教會公報 |
| 卷期 | 第675期 |
| 日期 | 1941/6 |
| 頁數 | 16 |

## 白話字（原文數位化）

Tiàu-uì Chú-pit Ko Sian-siⁿ

1941年6月675期       16

Só͘ kèng-ài ê sian-siⁿ, goán tī 5 goe̍h 5 ji̍t, chiap-tio̍h lí sí ê hù-im, oán-jiân chhin-chhiūⁿ tī bîn-bāng ê sim-kéng, kàu ì-sek bêng-liâu ê sí, put kìm lâu chē-chē ê ba̍k-sái.

Hoê-ek 11 nî chêng tī Sîn-ha̍k-hāu ê sî-tāi , siū sian-siⁿ ê hun-tô, kàu-io̍k kap jîn-keh kám-hoà, chai sian-siⁿ ê phín-ha̍k kiam iu, sèng-chêng un-jiû, kóng-oē sè-jī siông-sè, jîn-phín tiong-hō͘ ko-kiat, kàu-gia̍h thang chò goán ê bô͘-hoān.

Sian-siⁿ tuì tī Sîn-ha̍k ê gián-kiù put-chí ēng kang koàn-thiat chhim-siū(貫徹深邃)kiám-chhái uī-tio̍h án-ni, ū éng-hióng-tio̍h kuì-thé, ko͘-put-chiong tī Chiau-hô 7 nî, hòng-khì Sîn-ha̍k kàu-siū ê chit, choan-sim tiâu-ióng. Kàu tī choè-kīn, Sian-siⁿ ê kuì-thé ū chiām-chiām ho̍k-tò ,chóng-sī tī bô-phah-sǹg tī chhó-bo̍k puh sin-íⁿ ê chhun-thiⁿ, hut-jiân chiap-tio̍h sian-seⁿ ê tiông-sē(長逝), tui-ek sian-siⁿ seⁿ-chêng ê tāi-chì, chit-bō͘ chit-bō͘, chhin-chhiūⁿ cháu-bé-teng, kám-khài bû-liōng. Ah! Tâi-oân Sîn-ha̍k-kài ê sian-kak-chiá , goán thiaⁿ-tio̍h lí ê sí, ū put-chí m̄-kam, in-uī lí tī tē-bīn-chiūⁿ ê seng-gâi, chí-ū 30 goā nî, chiū chhin-chhiūⁿ chhó-bo̍k tiau-lo̍h pàng-hā. Siⁿ lí ê pē-bó, kap lí só͘ thiàⁿ ê hu-jîn, kap 6 ê iù-kiáⁿ, siūⁿ-tio̍h hu-jîn khó͘-thàng ê sim-kéng, si̍t-chāi thòng-sioh ê chêng(痛惜之情) tòng-bē-tiâu. Goān chû-ài ê Chú an-uì i ê ka-cho̍k, in-uī i í-keng soah i sè-kan ê kang-tiâⁿ, Thiⁿ-pē poaⁿ-chhiáⁿ i ji̍p tī thiⁿ--nih ê tiùⁿ-lî, lâi chiap-soà éng-oán ê sū-gia̍p, iā beh tuì i ê ba̍k-chiu chhit--khì lóng-chóng ê ba̍k-sái. A-men.

Ko-hiông Phian-chhip-pō͘,

Tāi-piáu: Âng Bān-sêng.

## 漢羅（Ùi原文改寫）

弔慰主筆高先生

1941年6月675期       16

所敬愛的先生，阮佇5月5日，接著你死的訃音，宛然親像佇眠夢的心境，到意識明瞭的死，不禁流濟濟的目屎。

回憶11年前佇神學校的時代，受先生的薰陶，教育佮人格感化，知先生的 品學兼優，性情溫柔，講話細膩詳細，人品忠厚高潔，夠額通做阮的模範。

先生對佇神學的研究不止用功貫徹深邃(貫徹深邃)kiám-chhái為著按呢，有影響著貴體，姑不將佇昭和7年，放棄神學教授的職，專心調養。到佇最近，先生的貴體有漸漸復到，總是佇無拍算佇草木puh新芛的春天，忽然接著先生的 長逝(長逝)，追憶先生生前的代誌，chit-bō͘chit-bō͘，親像走馬燈，感慨無量。Ah！台灣神學界的先覺者，阮聽著你的死，有不止毋甘，因為你佇地面上的生涯，只有30外年，就親像草木凋落放下。生你的父母，佮你所疼的夫人，佮6个幼囝，想著夫人苦痛的心境，實在痛惜的情(痛惜之情) tòng袂tiâu。願慈愛的主安慰伊的家族，因為伊已經煞伊世間的工程，天父搬請伊入佇天裡的 帳薕，來接續永遠的事業，也欲對伊的目睭擦--去攏總的目屎。A-men。

高雄編輯部，

代表：洪萬成。
