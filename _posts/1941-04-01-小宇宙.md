---
title: "小宇宙"
categories:
  - 散文
tags:
  - 王守勇 Ông Siú-ióng
toc: true
toc_sticky: true
---

# Sió Ú-tiū

## 文獻資訊

| 項目 | 資料 |
|---|---|
| 作者 | 王守勇 Ông Siú-ióng |
| 卷期 | 台灣教會公報 |
| 卷期 | 第673期 |
| 日期 | 1941/4 |
| 頁數 | 14 |

## 白話字（原文數位化）

Sió Ú-tiū

Ông Siú-ióng

1941年4月673期       14-15

(1) Muí-nî kàu goe̍h chhe-it, ngó͘-chiân cha̍p-it tiám gō͘-cha̍p-peh hun, choân-kok ê peh-sìⁿ uī-tio̍h siàu-liām chá-ji̍t Tang-kiaⁿ toā chín-chai; ū kú-hêng chi̍t hun kan ê be̍k-tó; án-ni , chit ê be̍k-tó ū phó͘-piàn tī choân-kok. Chóng-sī uī-tio̍h beh phó͘-ki̍p kèng-sîn su-siúⁿ lâi chhòng-li̍p ê Sîn-tí-īⁿ, kóng put-chí hoán-tuì chit kù be̍k-tó; in-uī kóng sī Ki-tok-kàu ê hêng-sek, só͘-í chú-tiuⁿ be̍k-tó ê jī-gán tio̍h hoè-chí. Chóng-sī ū lâng tâu-su tī sin-bûn kóng, Be̍k-tó ê oē, m̄-sī Se-iûⁿ-sek--ê, in-uī lán Ji̍t-pún kok tī kó͘-chá chiū í-keng ū ê oē. In-uī be̍k-tó ū chin chē hó ê só͘-chāi tī-teh tek-khak m̄-thang hoè. Taⁿ koan-hē chit ê būn-tê , Sîn-tó-īⁿ ê hù chóng-chhâi ū kóng, " Goán tong-kio̍k koan-hē chit e be̍k-tó ê būn-tê , lóng bô teh siuⁿ& tio̍h hoè-chí á-sī tio̍h kìm-chí."

(2) Tek-kok ū siat-tēng Kiat-hun chióng-lē-hoat, kàu hun-kî ê chheng-liân lâm-lú, nā bô chîⁿ thang kè-chhoā--ê, kok-ka ū siat-hoat muí ê bô lī-sek ē thang chioh chi̍t-chheng kho͘ lâi kiat-hun. āu-lâi chiah khoaⁿ-á hêng. Siat-sú kiat-hun liáu nā ū siⁿ chi̍t ê gín-á, ē thang kiám hêng nn̄g-koah-poàⁿ. Nā ū siⁿ 2 pái ê siang-siⁿ, chiū choân-pō͘ m̄-bián hêng.

(3) Jia̍t-sim ê Ki-tok-tô͘ Bān-liân-siā ê siā-tiúⁿ Ko-bo̍k Cheng-oē--sī, tī kū-nî 11 goe̍h 21 ji̍t seng-thian. I chāi-sè ê sî, chin gâu thé-thiap thoân-kàu-su. I ê chú-tiuⁿ sī kóng. Kàu-hoē tio̍h hō͘ thoân-kàu-su ū tha̍k-chheh ê sî-kan, ū hiu-ióng ê sî-kan, ū kî-tó be̍k-sióng ê sî-kan chiah ē ēng-tit. iā m̄-thang the̍h-khí sió-khoá ê būn-tê lâi hō͘ bo̍k-su , sian-siⁿ hoân-ló. Che si̍t-chāi sī kèng-khiân ê sìn-tô͘!

(4) Chuí-iá Bo̍k-su tī sin-nî ê hoat-goān tuì goân-tàn khí, bô hioh-khùn liân-sio̍k hōng-tha̍k Sèng-chheh, tuì Chhòng-sè-kì khí kàu Khé-sī-lio̍k chí, kiōng 66 koàn ê Sèng-chheh, ēng 66 tiám cheng tha̍k liáu-liáu, pêng-kin nā tha̍k chhut siaⁿ chi̍t-bīn tio̍h tha̍k 2 hun kú; nā bô chhut-siaⁿ chi̍t-bīn hun-poàⁿ kú chiū tha̍k liáu.

(5) Chiong-hoà kàu-hoē nî-tiong bô hioh-khùn ê hōng-sū ê chi̍t hāng, chiū-sī muí pài-sì chá-khí 6 tiám poàⁿ, tī Pat-koà soaⁿ-téng ū 20 chó-iū ê sìn-tô͘, put-lūn koâⁿ-joa̍h, tī hia teh kî-tó.

(6) Kò͘ Lô͘ Ko͘-niû kóng, "Mi̍h ta̍k hāng ū I ê goân-uī". Chiū lâng ia̍h sī án-ni , ta̍k ê ū i ê sù-bēng kap uī-tì, Chú ū kā i pâi-pí.

(7) Ji̍t-phit Sian-siⁿ kóng, "Put-lūn sím-mi̍h sū, hit ê bo̍k-tek nā-sī siān-liông, nā ū ha̍p Siōng-tè ê chí-ì, só͘ tio̍h khiàm-ēng ê, tek-khak ē kā lán pī-pān teh". Che chiū-sī i ê sū-gia̍p-koan . Sū-gia̍p m̄-sī kim-chîⁿ tāi-seng , sī ēng sìn-gióng lâi chò sū-gia̍p, chū-jiân chîⁿ chiū ê ū.

(8) Bó͘ bo̍k-su khì loē-tē ê kám-sióng kóng, tī chhia-lāi ê lâng-kheh nā m̄-sī teh tha̍k-chheh, chiū-sī teh khoàⁿ sin-bûn cha̍p-chì; nā-sī Tâi-oân chhia-lāi ê lâng-kheh, khah chē sī teh kóng êng-á-oē, tuh-ku, á-sī teh chia̍h hun. Cheng-chha chin chē, bo̍k-koài Loē-tē ê bûn-hoà hiah-nih koân.

(9) Pak-bí, Bí-bí-hoē ê pō͘-hoē ū koat-gī, Bo̍k-su ê nî-hōng choè chió ê sī chi̍t-chheng hut, oāⁿ sǹg sì-chheng kho͘, nā ū ke-āu ê bo̍k-su, choè-to ê nî hōng sī chi̍t-hāng sì-pah hut.

(10) Hiān-sî choè iàu-kín ê chi̍t hāng sī tio̍h chiat bí, kiám-chhái chiat-si̍t iáu khah pit-iàu. Saⁿ-tǹg nā ū ám-bê-á thang lim tio̍h lia̍h chò toā boán-chiok lâi kám-siā. Ū lâng m̄-hān-tiāⁿ chia̍h bê nā-tiāⁿ, soà chiah-si̍t, chi̍t ji̍t kiám chia̍h chi̍t tǹg. Tuì án-ni hoán-tńg khah ióng-kiāⁿ, in-uī bô chia̍h siuⁿ chē lâi phah pháiⁿ pak-tó͘ .Si̍t-chāi sī biāu-chhek.   (Thāi-sio̍k)

## 漢羅（Ùi原文改寫）

小宇宙

王守勇

1941年4月673期       14-15

(1)每年到月初一，午前十一點五十八分，全國的百姓為著數念早日東京大震災；有舉行一分間的默禱；按呢，這个默禱有普遍佇全國。總是為著欲普及敬神思想來創立的神tí院，講不止反對這句默禱；因為講是基督教的形式，所以主張默禱的字眼著廢止。總是有人投書佇新聞講，默禱的話，毋是西洋式--ê，因為咱日本國佇古早就已經有的話。因為默禱有真濟好的所在佇teh的確毋通廢。Taⁿ關係這个問題，神tó院的副總裁有講，「阮當局關係這个默禱的問題，攏無teh想著廢止抑是著禁止。」

(2)德國有設定結婚獎勵法，到婚期的青年男女，若無錢通嫁娶--ê，國家有設法每的無利息會通借一千箍來結婚。後來才khoaⁿ-á還。設使結婚了若有生一个囡仔，會通減還兩koah半。若有生2擺的雙生，就全部毋免還。

(3)熱心的基督徒萬年社的社長高木Cheng-oē--氏，佇舊年11月21日昇天。伊在世的時，真gâu體貼傳教師。伊的主張是講。教會著予傳教師有讀冊的時間，有休養的時間，有祈禱默想的時間才會用得。也毋通the̍h起小可的問題來予牧師，先生煩惱。這實在是敬虔的信徒！

(4)水野牧師佇新年的發願對元旦起，無歇睏連續奉讀聖冊，對創世記起到啟示錄止，共66卷的聖冊，用66點鐘讀了了，平均若讀出聲一面著讀2分久；若無出聲一面分半久就讀了。

(5)彰化教會年中無歇睏的奉事的一項，就是每拜四早起6點半，佇八卦山頂有20左右的信徒，不論寒熱，佇遐teh祈禱。

(6) 故盧姑娘講，「物逐項有伊的原位」。就人亦是按呢，逐个有伊的使命佮位置，主有共伊排比。

(7)日phit先生講，「不論甚物事，彼个目的若是善良，若有合上帝的旨意，所著欠用的，的確會共咱備辦teh」。這就是伊的事業觀 。事業毋是金錢代先，是用信仰來做事業，自然錢就的有。

(8) 滿牧師去內地的感想講，佇車內的人客若毋是teh讀冊，就是teh看新聞雜誌；若是台灣車內的人客，較濟是teh講閒á話，盹龜，抑是teh食薰。精差真濟，莫怪內地的文化hiah-nih懸。

(9) 北美，Bí-bí會的部會有決議，牧師的年俸最少的是一千hut，換算四千箍，若有家後的牧師，最多的年奉是一項四百hut。

(10)現時做要緊的一項是著節米，kiám-chhái節食猶較必要。三頓若有ám-糜á通啉著掠做大滿足來感謝。有人毋限定食糜nā-tiāⁿ，紲才食，一日減食一頓。對按呢反轉較勇健，因為無食傷濟來拍歹腹肚。實在是妙策。  (待續)
