---
title: "教會消息"
categories:
  - 無分類
tags:
  - 傳道局 Thoân-tō-kio̍k
toc: true
toc_sticky: true
---

# Kàu-hoē Siau-si̍t

## 文獻資訊

| 項目 | 資料 |
|---|---|
| 作者 | 傳道局 Thoân-tō-kio̍k |
| 卷期 | 芥菜子 |
| 卷期 | 第 16 號 |
| 日期 | 1927/5 |
| 頁數 | 13-14 |

## 白話字（原文數位化）

Kàu-hoē Siau-si̍t

1. Sin-chng kàu-hoē:

4 goe̍h 25 hō, ū khì Tiong-káng-chhù chng pò͘-tō, lâi thiaⁿ ê lâm-lú, kiōng ū 30 goā lâng.

2. Lô-tong kàu-hoē:

Ū khì Tang-soaⁿ kap Lô-tong koe-goā pò͘-tō, put-chí hó ki-hoē.

3. Tām-suí kàu-hoē:

Pak-pō͘ thâu chi̍t-ê sìn-chiá, chiū-sī Giâm Bo̍k-su ê Bo̍k-su-niû tī 4 ge̍h 26 hō ū kè-óng, 27 hō tī pún-tn̂g kú-hêng chòng-sek, hoē-chòng chiá put-chí choē.

4. So͘-ò kàu-hoē:

Chú-ji̍t-o̍h, í-chêng sī siat tī Lâm-hong-ò, muí lé-pài khì hia kà, kiam choè lé-pài; taⁿ tuì 4 ge̍h khí tī pún-tn̂g ū ke siat, muí lé-pài chá-khí sî tī So͘-ò, ē-po͘ sî tī Lâm-hong-ò tāi-ke chin jia̍t-sim lâi hù.

5. Saⁿ-kak-éng kàu-hoē:

(A) Pún-goe̍h 10 hō ū siú Sèng-chhan, poê-chhan-chiá ū 36 lâng; niá soé-lé, toā-lâng 10 lâng, gín-ná 1 lâng.

(B) 22 hō, Lâu Bêng-chhun ū kè-ióng, kin-nî 30 hè.

(C) 28, 29 hō, Lū sī Gio̍k-lí, Tân Hā-lia̍t ū lâi pò͘-tō í-ki̍p sûn-ke, iā tī pài-tn̂g kà hū-jîn-lâng gín-ná gián-kiù Sèng-keng; iā ū khui te̍k-pia̍t ê hū-jîn-hoē, lâi thiaⁿ káng-ián ê lâng ū 200 goā.

6. Lêng-thâm kàu-hoē:

4 ge̍h 13 hō ū khì Soaⁿ-á-téng-chng kap Peh-tiuⁿ-lê pò͘-tō.

7. Sin-po͘ kàu-hoē:

Ū chi̍t lâng lâi choè kiû-tō-chiá.

8. Saⁿ-kak-po͘ kàu-hoē:

Keh Chheng Thoân-tō-su ê tē 8 kiáⁿ Keh Gio̍k-in 3 ge̍h 31 hō ū kè-óng.

9. Pak-tâu kàu-hoē:

4 ge̍h 12 hō, Phoaⁿ sī Bi̍t ū pia̍t-sè, hióng-siū 65 hè.

10. Tek-tang kàu-hoē:

Chit ge̍h-ji̍t ū siat ka-têng ê kî-tó-hoē, put-chí ū lī-ek.

11. Hōng-lîm kàu-hoē,

(A) 4 ge̍h 9 hō Tiuⁿ Phoaⁿ sī A-u̍t ū kè-óng, hióng-siū 30 hè.

(B) Sio̍k tī Toā-ô͘-kháu ê hoē-iú Tiuⁿ Chin-teng pún-ge̍h 13 ū kè-óng, 33 hè.

12. Sin-tek kàu-hoē:

Pún-ge̍h 10 hō, Sin-tek kàu-hoē Tok-hoē ū hō͘ hoē-iú kàm-soán 4 ê tiúⁿ-ló 4 ê chip-sū, í-keng ū kéng tio̍h Ông Tek-sèng Chio̍h An-bián nā-tiāⁿ, kî-thaⁿ--ê tī 5 ge̍h 1 ji̍t beh koh kàm-soán.

13. Kong-koán-chng kàu-hoē:

4 ge̍h 25 hō, Biâu-le̍k ê pò͘-tō tuī ū khì Tang-sì-kak pò͘-tō 5 ji̍t kú, lâi thiaⁿ ê lâng ū 600 goā.

14. Bâ-û kàu-hoē:

4 ge̍h 3 hō, ū siú Sèng-chhan, ū kā chi̍t ê toā-lâng chi̍t ê gín-ná kiâⁿ soé-lé.  Poê-chhan-chiá 26 lâng.

15. Siang-liân kàu-hoē:

4 ge̍h 17 hō ē-po͘ 4 tiám poàⁿ Gán-lī phok-sū (Rr Gandier) tī pún-tn̂g ū chú-lí goā-kok lâng ê lé-pài.  Lâi hù-hoē ê lâng: goā-kok-lâng lâm-lú kiōng ū 37 lâng, pún-tó lâng kiōng ū 42.  Loē-tē lâng 2, kè 81 lâng.

16. Hō-siōng-chiu kàu-hoē:

Tī 4 ge̍h kan ū lîm-sî khui Káng-ián-hoē, lâi thiaⁿ ê lâng muí ē-hng ū 150 lâng.  Káng-su sī pò͘-tō-thoân-oân:-Iûⁿ Chiong, Lâu Thian-lâi, thâu-bé ū kóng 1 lé-pài kú, ki-hoē put-chí hó.

17. Ē-ke-hú-teng Káng-gī-só͘:

Chit ê Káng-gī-só͘ goân-pún sī tī Kiàn-sêng-teng.  Siat bô loā kú, chiām-chiām ū chìn-pō͘, kiû-tō-chiá ū ná ke-thiⁿ.  Tī 3 ge̍h 27 ji̍t Tân Bo̍k-su ū kap Siang-liân ê tiúⁿ-ló chū-chi̍p Tok-hoē tī-hia lâi mn̄g tō-lí, ū 9 ê kiû-tō-chiá lâi siū-mn̄g, kî-tiong chiap-la̍p 6 ê:koh ū chiap-la̍p 2 ê gín-ná.  Chin thang hoaⁿ-hí kám-siā Siōng-tè, in-uī ū tit-tio̍h siu-sêng.

## 漢羅（Ùi原文改寫）

教會消息

1、新莊教會：

4月25號，有去中港厝庄佈道，來聽的男女，共有30外人。

2、羅東教會：

有去冬山佮羅東街外佈道，不止好機會。

3、淡水教會：

北部頭一个信者，就是嚴牧師的牧師娘佇4月26號有過往，27號佇本堂舉行葬式，會葬者不止濟。

4、蘇澳教會：

主日學，以前是設佇南方澳，每禮拜去遐教兼做禮拜；今對4月起佇本堂有加設，每禮拜早起時佇蘇澳，下晡時佇南方澳大家真熱心來赴。

5、三角湧教會：

(A)本月10號有守聖餐陪餐者有36人；領洗禮，大人10人，囡仔1人。

(B) 22號，劉明春有過往，今年30 歲。

(C) 28、29號，呂氏玉里，陳夏烈有來佈道以及sûn-ke，也佇拜堂教婦人人囡仔研究聖經；也有開特別的婦人會，來聽講演的人有200外。

6、龍潭教會：

4月13號有去山仔頂庄佮八張犁佈道。

7、新埔教會：

有一人來做求道者。

8、三角埔教會：

Keh Chheng傳道師的第8囝Keh Gio̍k-in 3月31號有過往。

9、北投教會：

4月12號，潘氏蜜有別世，享受65 歲。

10、竹東教會：

這月日有設家庭的祈禱會，不止有利益。

11、鳳林教會，

(A) 4月9號張潘氏A-u̍t有過往，享受30 歲。

(B)屬佇大湖口的會友張真丁本月13有過往，33歲。

12、新竹教會：

本月10號，新竹教會督會有予會友監選4个長老4个執事，已經有揀著王得勝石安勉nā-tiāⁿ，其他--的佇5月1日欲閣監選。

13、公館庄教會：

4月25號，苗栗的佈道隊有去東勢角佈道5日久，來聽的人有600外。

14、猫盂教會：

4月3號，有守聖餐，有共7一个大人一个囡仔行洗禮。陪餐者 26人。

15、雙連教會：

4月17號下晡4點半Gán-lī博士(Rr Gandier)佇本堂有主理外國人的禮拜。來赴會的人：外國人男女共有37人，本島人共有42。內地人2，計 81人。

16、和尚州教會：

佇4月間有臨時開講演會，來聽的人每下昏有150人。講師是佈道團員：-楊將、劉天來，頭尾有講1禮拜久，機會不止好。

17、下街府町講義所：

這个講義原本是建成町。設偌久，漸漸有進步，求道者有ná加添。佇3月27日陳牧師有佮雙連的長老聚集督會佇遐來問道理，有9 个求道者來受問，其中接納6 个：閣有接納2个囡仔。真通歡喜感謝上帝，因為有得著收成。
