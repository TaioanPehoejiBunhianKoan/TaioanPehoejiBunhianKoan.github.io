---
title: "信仰精進的詩"
categories:
  - 詩
tags:
  - 無lo̍h名
toc: true
toc_sticky: true
---

# Sìn-gióng cheng-chìn ê Si

## 文獻資訊

| 項目 | 資料 |
|---|---|
| 作者 | 無lo̍h名 |
| 卷期 | 台灣教會公報 |
| 卷期 | 第725期 |
| 日期 | 1949/5 |
| 頁數 | 9 |

## 白話字（原文數位化）

Sìn-gióng cheng-chìn ê Si

1949.05 tē 725 kî p.9-10

(Hi-pek-lâi 12:10)

1. Chú ah! Kiû Lí ji̍t-ji̍t,

Ke-thiⁿ goá sìn-sim;

Sù goá khiam-pi sêng-si̍t,

Sūn-thàn Lí hok-im:

Sèng Sîn hû-chhî, pang-chān,

Hō͘ goá ná chiâⁿ-sèng;

Sù goá hoaⁿ-hí, pêng-an,

Ho̍k-sāi Chú bô thêng.

2. Chú ah! Kiû Lí ji̍t-ji̍t,

uī goá lâi choè-chiâⁿ;

Sìn-sim, tek-hēng bô sit,

Chhì-liān lóng khak-iâⁿ：

Sèng Sîn ín-chhoā, chí-sī,

Bêng-pe̍k Chú chí-ì;

Hó-táⁿ kan-chèng tō-lí,

En̂g-kng Chú miâ-jī.

3. Chú ah! Kiû Lí ji̍t-ji̍t,

Bô͘-iūⁿ hō͘ goán khoàⁿ：

Chān goá chīn-tiong, chīn-chit,

Eńg-oán bô piàn-oāⁿ：

Khoàⁿ thian-tông ê êng-kng,

Goá ài chìn-ji̍p khì,

Hok-khì, pêng-an, chiâu-chn̂g,

Kap Chú éng bô lī.

Hù-kì:-

Chit siú si sī chin chhut-miâ ê Sèng-si chok-chiá, kiam chok khek-chiá, P. Bliss Sian-siⁿ (1838-1876) só͘ choè ê si; bô-lūn koa-sû kap phó͘, lóng sī i choè--ê. Nā khoàⁿ khîm-phó͘ ê Sèng-si, téng-bīn ê tù-chok-chiá ê miâ chiū chai Sèng-si 43, 99, 113, 156, (phó͘ nā-tiāⁿ), 232 iā lóng sī siāng chit ê Sian-siⁿ choè--ê. Chhiáⁿ ēng Chàn-bí-koa 541 siú ê tiāu, chiū-sī goân-chok-chiá ê tiāu lâi gîm, 12/8=8 hun ê im-hû, choè 12 pán, tio̍h ài gîm khah kín, pí-pán tio̍h choè 3 pán lâi pí; kap Sèng-si 113 siú ū só͘-chāi ê im-ūn sio-siāng, koh hoán-hok siang-piàn, chin hó thiaⁿ.

## 漢羅（Ùi原文改寫）

信仰精進的詩

1949.05 第725期 p.9-10

(希伯來12:10)

1. 主--啊！求你日日，

加添我信心；

賜我謙卑，誠實，

順趁你福音：

聖神扶持，幫贊，

予我那成聖；

賜我歡喜，平安，

服事主無停。

2. 主--啊！求你日日，

為我來做成；

信心，德行無失，

試煉攏較贏：

聖神引chhoā，指示，

明白主旨意；

好膽干證道理，

榮光主名字。

3. 主--啊！求你日日，

模樣予阮看；

贊我盡忠，盡職，

永遠無變換：

看天堂的榮光，

我愛進入去，

福氣，平安，齊全，

佮主永無離。

附記：-

這首詩是真出名的聖詩作者，兼作曲者，P. Bliss先生(1838-1876)所做的詩；無論歌詞佮譜，攏是伊做--的。若看琴-譜的聖詩，頂面的著作者的名就知聖詩43，99，113，156，(譜 若定)，232也攏是siāng這个先生做--的。請用讚美歌541首的調，就是原作者的調來吟，12/8=8分的音符，做12板，著愛吟較緊，比板著做3板來比；佮聖詩113首有所在的音韻相siāng，閣反覆雙遍，真好聽。
