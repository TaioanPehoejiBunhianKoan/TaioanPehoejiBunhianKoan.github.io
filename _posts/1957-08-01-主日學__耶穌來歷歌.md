---
title: "主日學: 耶穌來歷歌"
categories:
  - 詩
tags:
  - 卓恆利 Toh Hêng-lī
toc: true
toc_sticky: true
---

# Chú-ji̍t-o̍h: Iâ-so͘ Lâi-le̍k-koa

## 文獻資訊

| 項目 | 資料 |
|---|---|
| 作者 | 卓恆利 Toh Hêng-lī |
| 卷期 | 台灣教會公報 |
| 卷期 | 第824號 |
| 日期 | 1957/8 |
| 頁數 | 23 |

## 白話字（原文數位化）

CHÚ-JI̍T-O̍H

Iâ-so͘ Lâi-le̍k-koa

Iâ-so͘ siū chhì (Má-thài 4:1-11).

1957.08 tē 824 hō p.23

(Toh Hêng-lī).

1. Chú Iâ-so͘ soé-lé āu,

Sèng Sîn suî-sî kàu,

Chhoā Chú kàu tī khòng-iá khì,

Tī hia tú-tio̍h Mô͘-kuí chhì.

2. Chú kìm-chia̍h toān ji̍t-si̍t,

Kè-kiōng sì-cha̍p ji̍t,

Choân-jiân bô chia̍h chin kan-khó͘,

Seng-khu iau-gō naih pak-tó͘.

3. Chú Iâ-so͘ pak-tó͘ iau,

Mô͘-kuí lâi khiâu-tiàu,

ài I lo̍h bāng siū bê-he̍k,

Mô͘-kuí lia̍h che chò sim-sek.

4. Thâu chi̍t kù chiū chhut-siaⁿ,

Nā-sī Siōng-tè Kiáⁿ,

Bēng-lēng chio̍h-thâu pìⁿ-chò piáⁿ,

Goá chiū sìn Lí chin ū iáⁿ.

5. Iâ-so͘ kóng, tī Sèng-keng,

Kì-chài chin-chiàⁿ bêng,

Lâng oa̍h m̄-nā oá-khò piáⁿ,

ài thiaⁿ Siōng-tè kóng ê siaⁿ.

6. Tē-jī pái kóng liáu-āu,

Mô͘-kuí koh-chài kàu,

Chhoā I ke̍k koân ê sèng-siâⁿ,

ài beh hō͘ I bô sìⁿ-miā.

7. Hō͘ Chú khiā tiān bé-liu,

ài I bē thang kiù,

Kiò I tuì chia thiàu--lo̍h-khì,

Siōng-tè ún-tàng oē pó-pì.

8. Tī Sèng-keng iā ū kì,

Chú beh hû-chhî lí,

Chhiáⁿ Lí kín-kín thiàu--lo̍h-khì,

Thiⁿ-sài hû Lí bô tāi-chì.

9. Iâ-so͘ kóng koh ū kì,

Bêng-bêng ū chí-sī,

Bo̍h-tit chhì Chú lí Siōng-tè,

Siōng-tè sī lán ê Thiⁿ-pē.

10. Tē-saⁿ pái bô hoat-tō͘,

Chiū oāⁿ pa̍t khoán lō͘,

Mô͘-kuí chhoā I chiūⁿ koân soaⁿ,

Bān-kok êng-kng pò Chú khoàⁿ.

11. Kā Chú kóng nā pài goá,

Pí che koh-khah toā,

Goá chiū lóng-chóng beh hō͘ Lí,

Hō͘ Lí toā-toā ū hok-khì.

12. Iâ-so͘ kóng, Sat-tàn thè,

Siogn7-tè m̄-sī ké,

Chin-sîn Siōng-tè lí tio̍h pài,

M̄-thang án-ni loān-loān lâi.

13. Tuì án-ni lóng bô hāu,

Mô͘-kuí chiū kín cháu,

Thiⁿ-sài it-chīn lóng chiâu kàu,

Hoaⁿ-hí ngiâ Chú liâ sū-hāu.

## 漢羅（Ùi原文改寫）

主日學

耶穌來歷歌

耶穌受試(馬太 4:1-11).

1957.08 第824號 p.23

(卓恆利).

1. 主耶穌洗禮後，

聖神隨時到，

Chhoā主到佇曠野去，

佇遐拄著魔鬼試。

2. 主禁食斷日食，

計共四十日，

全然無食真甘苦，

身軀枵餓naih腹肚。

3. 主耶穌腹肚枵，

魔鬼來khiâu-tiàu，

愛伊落網受迷惑，

魔鬼掠這做心適。

4. 頭一句就出聲，

若是上帝囝，

命令石頭變做餅，

我就信你真有影。

5. 耶穌講，佇聖經，

記載真正明，

人活毋若倚靠餅，

愛聽上帝講的聲，

6. 第一擺講了後，

魔鬼閣再到，

Chhoā伊極懸的聖城，

愛欲予伊無性命。

7. 予主徛殿尾溜，

愛伊袂通救，

叫伊對遮跳--落-去，

上帝穩當會保庇。

8. 佇聖經也有記，

主欲扶持你，

請你緊緊跳--落-去，

天使扶你無代誌。

9. 耶穌講閣有記，

明明有指示，

莫得試主你上帝，

上帝是咱的天父。

10. 第三擺無法度，

就換別款路，

魔鬼chhoā伊上高山，

萬國榮光報主看。

11. 共主講若拜我，

比這閣較大，

我就攏總欲予你，

予你大大有福氣。

12. 耶穌講，撒旦退，

上帝毋是假，

真神上帝你著拜，

毋通按呢亂亂來。

13. 對按呢攏無效，

魔鬼就緊走，

天使一盡攏齊到，

歡喜迎主來伺候。
