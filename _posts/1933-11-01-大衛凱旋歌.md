---
title: "大衛凱旋歌"
categories:
  - 詩
tags:
  - 吳萬生 Gô͘ Bān-seng
toc: true
toc_sticky: true
---

# Tāi-pi̍t Khái-soân koa

## 文獻資訊

| 項目 | 資料 |
|---|---|
| 作者 | 吳萬生 Gô͘ Bān-seng |
| 卷期 | 台灣教會公報 |
| 卷期 | 第584卷 |
| 日期 | 1933/11 |
| 頁數 | 8 |

## 白話字（原文數位化）

Tāi-pi̍t Khái-soân koa

Gô͘ Bān-seng

1933.11, no. 584, pp. 8

1. Gâu chò liông-bo̍k sim phāu hi-seng,

Bat iûⁿ khiàm-khoeh uī-iûⁿ sià-bēng;

Chá-ji̍t tāi-pi̍t kiù-iûⁿ thoat sai,

Chit-hō kò͘-sū chin-chē lâng chai.

2. Hōng-khián kun-iân táⁿ-thàm hiaⁿ-ko,

Ní-bûn te̍k-chiòng khoa-kháu chū-ko;

Chiòng-kun siūⁿ-kè to bô-nāi-hô,

Tāi-pi̍t gióng-thian pì-bi̍t kî-tó.

3. Tuì-te̍k ióng-béng tāi-ke bián-kiaⁿ,

oá-khò Siōng-tè pit-tiāⁿ khah-iâⁿ;

Sèng-siōng pau-heng ke̍k-le̍k bán-liû,

Sim kian chì-koat uī-kok pò-siû.

4. Chiàu-kah kun-khì ēng put chū-iû,

M̄-ta̍t the̍h chio̍h ná pha siù-kiû;

Te̍k-chiòng tó-tē te̍k-kun tô-cháu,

Chi̍t-sî ná-chún khe-chuí hoā-háu.

5. Koāⁿ thâu ko-chhiòng chiong kūn iâⁿ-siâⁿ,

Goân-soè kun-koaⁿ chéng-lia̍t hoan-ngiâ;

Pō͘-chìn ông-kiong pài-kiàn pē-hā,

Siáⁿ-siaⁿ kù-kù o-ló ū-phā.

6. Tāi-ji̍t siū-po lóng bô kiau-thài,

Thài-chú khoàⁿ-liáu loân-bō͘ ì-ài;

Kiat-kau ti-kí siong-kèng jû-pin,

Khah hó boán-hàn hái-bī san-tin.

7. Chit-hō pêng-iú sè-kan lân-tit,

Kàm-koan kó͘-kim kham-lia̍t tē-it;

Hoān-sū chun-êng choân kui siōng-tè,

Khó-sioh put-châi kì bē siông-sè.

## 漢羅（Ùi原文改寫）

大衛凱旋歌

吳萬生

1933.11, no. 584, pp. 8

1. Gâu做良木心抱犧牲，

捌羊欠缺為羊捨命；

早日大衛救羊脫獅，

這號故事真濟人知。

2. 奉遣軍營打探兄哥，

耳聞敵將誇口自高；

將軍想計都無奈何，

大衛仰天祕密祈禱。

3. 對敵勇猛大家免驚，

倚靠上帝必定較贏；

聖上胞兄極力挽留，

心堅志決為國報仇。

4. 照佮軍器用不自由，

毋值提石若拋繡球；

敵將倒地敵軍逃走，

一時若準溪水嘩吼。

5. Koāⁿ頭高唱將近營城，

元帥軍官整列歡迎；

步進王宮拜見陛下，

聲聲句句呵咾有抱。

6. 大衛受褒攏無嬌態，

太子看了戀慕意愛；

結交知己相敬如賓，

較好滿漢海味山珍。

7. 這號朋友世間難得，

鑑觀古今堪列第一；

凡事尊榮全歸上帝，

可惜不才記bē詳細。
