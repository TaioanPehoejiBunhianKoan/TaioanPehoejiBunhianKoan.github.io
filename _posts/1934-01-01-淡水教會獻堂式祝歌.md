---
title: "淡水教會獻堂式祝歌"
categories:
  - 詩
tags:
  - 柯維思 Koa Î-su
toc: true
toc_sticky: true
---

# Tām-chuí Kàu-hoē Hiàn-tn̂g-sek Chiok-koa

## 文獻資訊

| 項目 | 資料 |
|---|---|
| 作者 | 柯維思 Koa Î-su |
| 卷期 | 台灣教會公報/芥菜子 |
| 卷期 | 第586卷 |
| 日期 | 1934/1 |
| 頁數 | 24 |

## 白話字（原文數位化）

Tām-chuí Kàu-hoē Hiàn-tn̂g-sek Chiok-koa

11 ge̍h 28 ji̍t 1933, Koa Î-su

1934.01, no. 586 (KCC, no. 96), pp. 24-25

1. Kim-ji̍t tāi-ke chin hoaⁿ-hí,

In-uī Sèng-tiān chài kiàn-tì;

To-siā liat7-uī chèng hiaⁿ-chí,

Tâng-sim chhut-la̍t kià-hù chîⁿ.

2. Tām-chuí ka-ok moá-moá-sī,

Oh chhē chi̍t uī kap che pí;

Khó-kiàn hoē-iú gâu kiàn-tì,

Kèng-pài Siōng-tè chin ha̍p-gî.

3. uī Chú choè-kang bô iân-tî,

Chīn-la̍t pò͘-tō êng-kng I;

Thiⁿ-pē sî-sî teh hû-chhî,

Lán thang hòng-sim bián khoà-ì.

4. Pài-tn̂g chho͘-siat hit tang-sî,

Chiū-sī Má-kai lâi siat-khí;

Khí-thâu sè tī oá káng-kiⁿ,

Kàu taⁿ keng-kè la̍k it nî.

5. Má-kai chá-sî thoân tō-lí,

Peh-sìⁿ tiû-tû m̄ kūn i;

Hong-siaⁿ ēng io̍h oē thāupsí,

Sí-liáu hō͘ I chhú sin-si.

6. Lām-sám tuì koaⁿ lâi kò i,

Kiàn-siat phàu-tâi Gō͘-kó͘-khiⁿ;

Iau-giân chō-gú huí-pòng i.

Iah bak chhú sim ê tāi-chì.

7. Chho͘ tāi ha̍k-seng chiū-kūn i,

I thiàⁿ ha̍k-seng ná kiáⁿ-jî;

Sù-tô͘ bô lâng siūⁿ thàn-chîⁿ,

Choan-bū tì-ì thoân tō-lí.

8. Koh kā kuì-hoē toā kiong-hí,

Pài-tn̂g í-keng têng kiàn-tì;

Sè-sū tian-tó put-koán i,

Lán tio̍h chhut-la̍t thoân tō-lí.

9. Kiù-chú put-sî tī sin-piⁿ,

Chhut ji̍p oá-khò I hû-chhî;

ín-chhoā tông-pau chhin-kūn I,

Thiⁿ-pē ún-tàng chin hoaⁿ-hí.

10. Sèng-tiān kiàn-siat chin chòng-koan,

Thang choè kàu-hoē ê bô͘-hoān;

Chú-bîn chin-tō tio̍h soan-thoân,

En̂g-kng Thiⁿ-pē kàu éng-oán.

11. Chài-saⁿ kā lín toā kiong-hí,

Tām-chuí hán-iú chi̍t hō thiⁿ;

Pîn-kù Thiⁿ-pē tàu hoaⁿ-hí,

Lán tio̍h kám-siā bān-bān nî.

[Hù-lio̍k] 11 ge̍h 30 jt8 1933

1. Kàu-hoē hok-khì chin-chiàⁿ toā,

Chū-hoē bô joa̍h ia̍h bô koâⁿ;

Hip-siōng chia̍h-tê chiū sì-soàⁿ,

Keh ji̍t ē-po͘ tńg o͘-koâⁿ.

2. Thong-mî lo̍h-hō͘ kàu thiⁿ-kng,

Lâng sǹg boē-ta̍t thiⁿ ê sǹg;

Thiⁿ-pē sù-hok chin chiâu-chn̂g,

Siōng-tè hián-bêng toā êng-kng.

## 漢羅（Ùi原文改寫）

淡水教會獻堂式祝歌

11月28日，1933，柯維思

1934.01, no. 586 (KCC, no. 96), pp. 24-25

1. 今日大家真歡喜，

因為聖殿在建置；

多謝列位眾兄姊，

同心出力寄附錢。

2. 淡水家屋滿滿是，

Oh找一位佮這比；

可見會友gâu建置，

敬拜上帝真合宜。

3. 為主做工無延遲，

盡力佈道榮光伊；

天父時時teh扶持，

咱通放心免掛意。

4. 拜堂初設彼當時，

就是馬偕來設起；

起頭稅佇倚港墘，

到今經過六一年。

5. 馬偕早時傳道理，

百姓躊躇毋近伊；

風聲用藥會毒死，

死了予伊取身屍。

6. 濫摻tuì 官來告伊，

建設砲台五股坑；

妖言造語譭謗伊。

亦bak處心的代誌。

7. 初代學生就近伊，

伊疼學生若囝兒；

使徒無人想賺錢，

專務致意傳道理。

8. 閣共貴會大恭喜，

拜堂已經重建置；

世事顛倒不管伊，

咱著出力傳道理。

9. 救主不時佇身邊，

出入倚靠伊扶持；

引chhoā同胞親近伊，

天父穩當真歡喜。

10. 聖殿建設真壯觀，

通做教會的模範；

子民真道著宣傳，

榮光天父到永遠。

11. 再三共恁大恭喜，

淡水罕有一號天；

憑據天父鬥歡喜，

咱著感謝慢慢年。

[附錄] 11月30日，1933

1. 教會福氣真正大，

聚會無熱亦無寒；

翕相食茶就四散，

隔日下晡轉烏寒。

2. 通暝落雨到天光，

人算boē達天的算；

天父賜福真齊全，

上帝顯明大榮光。
