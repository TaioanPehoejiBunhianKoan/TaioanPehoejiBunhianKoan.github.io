---
title: "農曆新年的感想"
categories:
  - 無分類
tags:
  - Lí kim-chēng Lí kim-chēng
toc: true
toc_sticky: true
---

# Lông-le̍k sin-nî ê kám-sióng

## 文獻資訊

| 項目 | 資料 |
|---|---|
| 作者 | Lí kim-chēng Lí kim-chēng |
| 卷期 | 台灣教會公報 |
| 卷期 | 第879期 |
| 日期 | 1962/2 |
| 頁數 | 5 |

## 白話字（原文數位化）

Lông-le̍k sin-nî ê kám-sióng

Lí Kim-chēng

1962.2.1   879  5-7

Lán phó͘-thong sî sui-jiân khah choē lóng sī ēng sin-le̍k, chóng-sī lông-le̍k ê koè-nî, tāi-khài ê lâng lóng put-chí ū teh siú. Taⁿ ū kuí hāng ê kám-sióng.

(1)Sǹg kū-siàu

Tiong-kok lâng teh chheng-lí siàu-hāng ê sî-kî khah siông lóng tī nî-koan. Lâng nā ū khiàm lâng ê siàu, tī nî tiong kiám-chhái iáu ē thoa tit, chóng-sī kàu nî-boé bô hêng boē ēng-tit. Siàu-hāng nā bô kap lâng chheng-chhó, chiū boē thang ēng hoaⁿ-hí khoài-lo̍k ê sim-chêng ngiâ-chih sin-nî, in-uī koè-nî sî, nā hō͘ lâng thó-siàu sī chi̍t kiāⁿ kiàn-siàu sū.

Sèng-keng chiong sím-phoàⁿ phì-jū choè " sǹg-siàu." Sè-kan lâng tek-khak beh " tuì hit ê piān-piān beh sím-phoàⁿ oa̍h-lâng sí-lâng ê Chú lâi ka-kī pâi-lia̍t". Sè-kan lâng tuì Siōng-tè só͘ khiàm ê siàu sī choē-ok ê siàu, chiū-sī choē-chè(罪債). Lán tuì Siōng-tè só͘ khiàm ê siàu, kiám-chhái ū sî ē ān-tit. Chóng-sī kàu ū chi̍t ji̍t tek-khak tio̍h chheng-chhó. Nî-koan sī lâng ê thih-hān(鐵限). Sí ê koan-thâu sī Siōng-tè ê thih-hān:

Chú Iâ-so͘ í-keng tī si̍p-jī-kè téng ū thè lán hêng chheng choē-chè, hiān-chāi chí-ū ài lán tông-ì, piáu-sī lán hoaⁿ-hí chiap-la̍p I uī lán ê sio̍k-choē. ǹg-bāng lán chit sî chiap-la̍p I choè lán ê Kiù-chú thang kap Siōng-tè chheng-chhó chit tiâu siàu.

(2)Toā chheng-sàu.

Tī koè-nî chêng muí chi̍t ê ka-têng lóng tio̍h chi̍t pái ê toā chheng-sàu. Phó͘-thong sî khah bô teh sàu ê piah-piⁿ, chhù-kak, mn̂g-sìⁿ āu, bîn-chhn̂g-kha chit sî lóng tio̍h sàu boē tio̍h ê só͘-chāi chiū ēng sàu-chhiú pa̍k tī tek-ko boé lâi chhéng.

M̄-nā ēng sàu-chhiú sàu, chhù-lāi ê í, toh, lóng tio̍h ēng chuí sé, ēng pó͘ chhit, liân ta̍k-ji̍t teh ēng, teh sé ê oáⁿ-poâⁿ, tê-au iā tio̍h poaⁿ chhut-lâi sé. Ē kì-tit choè gín-ná ê sî só͘ liām ê tông-iâu " Gín-ná hoaⁿ-hí nî-tau, toā-lâng loān chhau-chhau, ū lâng sé tê-poâⁿ, ū lâng sé tê-au." Che sī biô-siá koè-nî sî chin bô-êng teh sé mi̍h-kiāⁿ ê chêng-hêng.

Sin-nî ta̍k-hāng lóng sī sin. Chóng-sī beh ngiâ-chih sin ê í-chêng, tek-khak tio̍h tāi-seng tû-khì kū--ê. Kū--ê nā bô tû kàu chīn, chiū boē thang ngiâ-chih sin--ê. Lán tio̍h piàⁿ-sàu lán ê lāi-sim. Sèng-si gîm kóng:" Choē-koà choē-choē kau-tài lí, sī lí ū lâi thè goán sí. Kè-sin tāi-chì pàng chi̍t pêng, ǹg-bāng êng-kng ti̍t chìn-chêng."

Lán tio̍h chiong sim-lāi ê kū-lâng, kū-ê choē-ok. Kū- ê su-io̍k lóng tû kàu chheng-khì.

(3)Chhēng sin-saⁿ

Sin-nî sî chhēng sin-saⁿ, che sī lán Tiong-kok lâng ê hong-sio̍k. Sòng-hiong lâng, khîn-khiām ê lâng, tī sin-nî iā kè-kàu lâi chhēng sin-saⁿ. Chi̍t nî kú khîn-khiām só͘ lia̍p-chek ê chîⁿ kàu koè-nî boé chit niá sin-saⁿ lâi chhēng, hit ê hoaⁿ-hí si̍t-chāi chin toā.

Lán Ki-tok-tô͘ ū chi̍t niá koh-khah suí, khah ū kè-ta̍t, éng-oán boē kū, boē phoà ê saⁿ thang chhēng.

Chit niá saⁿ chiū-sī Chú siúⁿ-sù lán ê "Gī-phàu"(義袍).Í-sài-a kóng:"Goá in-uī Iâ-hô-hoa toā-toā hoaⁿ-hí, goá ê sim-sîn in-uī goá ê Siōng-tè chiū khoài-lo̍k, in-uī I ēng chín-kiù choè saⁿ kā goá chhēng, ēng kong-gī choè phàu kā goá moa". Chit ê hoaⁿ-hí, iâⁿ-koè chhēng sè-kan ê suí-saⁿ ê hoaⁿ-hí chheng-bān poē.

(4)Hioh-khùn, thit-thô.

Koè-nî sî sī hioh-khùn thit-thô ê sî, lán Tiong-kok lâng sī chi̍t ê khîn-bián ê bîn-cho̍k. Chi̍t nî 365 ji̍t, ta̍k ji̍t phah-piàⁿ chò kang, chin chió ū hioh-khùn ê ki-hoē. Chóng-sī koè-nî chiū bô lâng chò kang, lóng hioh-khùn kap thit-thô. Chóng-sī khó-sioh, ū-ê bô sì-chiàⁿ ê hioh-khùn kap thit-thô. Tī chiah ê ji̍t teh poa̍h-kiáu, chia̍h chiú chò pháiⁿ tāi-chì.

Ū lâng chiong chi̍t nî kú khîn-khiām lia̍p-chek ê chîⁿ khì poa̍h-kiáu su liáu-liáu. Ū lâng lim chiú, sún-hāi sin-thé.Sīm-chì chiau-tì ì-goā ê put-hēng.

Ū lâng kóng, chi̍t ê bîn-cho̍k ê heng-soe, sī tuì in cháiⁿ-iūⁿ teh lī-iōng in ê hioh-khùn(假期) lâi koat-tēng. Lán beh tuì tó-uī lâi tit-tio̍h chin ê hí-lo̍k kap an-hioh nih? Sèng-keng pò lán chai, "Tio̍h siông-siông tiàm tī Chú lâi hoaⁿ-hí." Chú Iâ-so͘ ū teh kiò kóng, "Lín kìⁿ-nā tio̍h-boâ poē tāng-tàⁿ ê, tio̍h chiū-kūnGoá, Goá beh hō͘ lín an-hioh" (Hui-li̍p-pí 4:4; Má-thài 11:28).

Chí-ū tī Chú ê lāi-bīn chiah ū chin-si̍t ê an-hioh kap hoaⁿ-hí.

(5)Chia̍h chheⁿ-chhau

Lán Tiong-kok lâng bô-lūn hó-gia̍h, bô-lūn sòng-hiong, kàu koè-nî tek-khak oē pī-pān chi̍t tǹg chheⁿ-chhau, kap ke-lāi ê lâng saⁿ-kap chia̍h lâi hoaⁿ-hí. Chia̍h-mi̍h sī lâng jio̍k-thê(sic.) ê ki-pún su-iàu, lâng kì-jiân ū jio̍k-thé, bô chia̍h boē ēng-tit. Koè-nî sî chia̍h chheⁿ-chhau, ū chit ê ǹg-bāng, chiū-sī ǹg-bāng tī kui-nî tiong oē thang chiàu án-ni chia̍h kàu pá.

Chia̍h-mi̍h sī uī-tio̍h seng-khu, chóng-sī lâng m̄-sī ū thang chia̍h chiū kàu-gia̍h. Tī chia̍h-mi̍h í-goā iáu ū choē-choē iàu-kín ê sū. Ū lâng kóng: chia̍h-mi̍h hō͘ pak-tó͘ pá;tha̍k-chheh hō͘ thâu-náu pá;thàn chîⁿ hō͘ chîⁿ-tē pá; chóng-sī lán beh ēng sím-mi̍h hō͘ lán ê lêng-hûn tit-tio̍h pá-chiok neh? Chí-ū Siōng-tè ê oē chiah oē thang hō͘ lán ê lêng-hûn tit-tio̍h pá-chiok. "Lâng ê oa̍h, m̄-nā oá-khò piáⁿ, chiū-sī oá-khò tuì Siōng-tè ê chhuì só͘ chhut lóng-chóng ê oē "(Má-thài 4:4)

Kin-á ji̍t sè-kan lâng uī-tio̍h bô mi̍h thang chia̍h, tì-kàu jio̍k-thé soe-jio̍k ê lâng boē chió. Chóng-sī uī-tio̍h lêng-hûn bô chia̍h-mi̍h, tì-kàu sim-sîn put-an, iu-būn, khó͘-thàng, kiaⁿ-hiâⁿ, giâu-gî ê lâng iā boē chió. Só͘-í lán tio̍h ka-kiông thoân hok-im ê kang-chok, chiong Siōng-tè ê tō-lí thoân hō͘ lêng-hûn chhuì-ta, sim-sîn iau-gō ê lâng. Chú Iâ-so͘ kóng: Goá chiū-sī oa̍h-miā ê piáⁿ; chiū-kīn Goá ê lâng koat-toàn boē iau, sìn goá ê lâng éng-éng boē chhuì-ta".(Iok-hān 6:35)

(6)Hóng-būn chhin-chiâⁿ, pêng-iú.

Sin-nî sī chhin-chiâⁿ, pêng-iú lâi-óng kau-poê ê ji̍t-chí. Ū sî lán chò lâng kheh khì hóng-būn, ū sī lâng lâi hóng-būn lán, chioh tio̍h hō͘-siong ê hóng-būn ke-thiⁿ iú-gî. In-uī tī phó͘-thong sî, uī-tio̍h sū-gia̍p khah bô ki-hoē, nā  m̄-sī ū sím-mi̍h te̍k-pia̍t ê sū, chiū bô sî-kan thang hóng-būn. Tī sin-nî hóng-būn ê sī chin-si̍t ê pêng-iú, tek-khak m̄-sī ēng lim-chia̍h lâi kiat-ha̍p ê, sī eng-kai tio̍h tī khah ko-siōng ê bo̍k-tek lâi kau-poê chiah tio̍h.

Pêng-iú sī jîn-seng chin toā ê pang-chān, chi̍t ê lâng ê sêng-kong kap sit-pāi sī tuì i só͘ kau-poê ê pêng-iú lâi koat-tēng. Lán tio̍h kau-poê hó ê pêng-iú, chin-si̍t thò-tòng ê hó pêng-iú sī sím-mi̍h lâng? Chiū-sī Iâ-so͘ Ki-tok, lí nā tit-tio̍h I choè lí ê pêng-iú, lí ê jîn-seng tek-khak beh chin thò-tòng

Koh lâi chiū-sī saⁿ-kap gióng-bōng Chú, tâng sìn-gióng ê pêng-iú Goān lán tī Chú, í-ki̍p Chú lāi ê hó pêng-iú tiong lâi saⁿ-kap siū chō-chiū.

(7)Sin ê kè-e̍k

Sin-nî tio̍h ū sin ê kè-e̍k, sin ê kang-chok, sin ê chhut-hoat. Chóng-sī bô lūn beh kè-e̍k sím-mi̍h sū, m̄-thang chí-ū siūⁿ ka-kī ê sū, tio̍h phoè-ha̍p Siōng-tè ê kè-e̍k ta̍k hāng chiah oē hó-sè. In-uī Siōng-tè iā ū uī-tio̍h lán ê kè-e̍k, Siōng-tè ê kè-e̍k sī sím-mi̍h? Siōng-tè ê chí-ì sī sím-mi̍h? Sèng-keng kóng:" In-uī I ài chèng-lâng tit-kiù , iā chhim chai chin-lí." Siōng-tè ê chí-ì ài chèng-lâng lóng tit-tio̍h kiù. Só͘-í lán tio̍h chīn-la̍t ín-chhoā lâng lâi chiap-siū kiù-un, che sī lán Ki-tok-tô͘ ê kè-e̍k, iā sī lán ê kang-chok. Lí ê chhin-lâng, pêng-iú iáu ū loā choē lâng bē bat thiaⁿ-kìⁿ hok-im, iáu ū lâng iáu-boē tit-kiù. Lí kiám m̄-bián uī-tio̍h in ê tit-kiù lâi kè-e̍k khó-lū?ǹg-bāng lán tī kin-nî tiong oē thang ēng koh-khah choē ê sî-kan tī kiù lâng ê kang, thiàⁿ lâng, lī-ek lâng, hō͘ Siōng-tè ê kok kiàn-chō tī toē-nih chhin-chhiūⁿ tī thiⁿ-nih.

## 漢羅（Ùi原文改寫）

農曆新年的感想

Lí Kim-chēng

1962.2.1   879  5-7

咱普通時雖然較濟攏是用新曆，總是農曆的過年，大概的人攏不止有teh守。Taⁿ有幾項的感想。

(1)算舊數

中國人teh清理數項的時期較常攏佇年關。人若有欠人的數，佇年中檢彩猶會拖得，總是到年尾無還袂用得。數項若無佮人清楚，就袂通用歡喜快樂的心情迎接新年，因為過年時，若予人討數是一件見笑事。

聖經將審判譬喻做「算數。」世間人的確欲「對彼个便便欲審判活人死人的主來家己排列」。世間人對上帝所欠的數是罪惡的數，就是罪債。咱對上帝所欠的數，檢彩有時會限得。總是到有一日的確著清楚。年關是人的鐵限。死的關頭是上帝的鐵限：

主耶穌已經佇十字架頂有替咱還清罪債，現在只有愛咱同意，表示咱歡喜接納伊為咱的贖罪。向望咱這時接納伊做咱的救主通佮上帝清楚這條數。

(2)大清掃。

佇過年前每一个家庭攏著一擺的大清掃。普通時較無teh掃的壁邊，厝角，門扇後，眠床跤這時攏著掃袂著的所在就用掃手縛佇竹篙尾來筅。

毋若用掃手掃，厝內的椅，桌，攏著用水洗，用布擦，連逐日teh用，teh洗的碗盤，茶甌也著出來洗。會記得做囡仔的時所念的童謠「囡仔歡喜年兜，大人亂操操，有人洗茶盤，有人洗茶甌。」這是描寫過年時真無閒teh洗物件的情形。

新年逐項攏是新。總是欲迎接新的以前，的確著代先除去舊--的。舊--的若無除到盡，就袂通迎接新--的。咱著拚掃咱的內心。聖詩吟講：「罪過濟濟交代你，是你有來替阮死。過身代誌放一爿，向望榮光直進前。」

咱著將心內的舊人，舊的罪惡。舊的私慾攏除到清氣。

(3)穿新衫

新年時穿新衫，這是咱中國人的風俗。Sòng-hiong人，勤儉的人，佇新年也計較來穿新衫。一年久勤儉所粒積的錢到過年買這領新衫來穿，彼个歡喜實在真大。

咱基督徒有一領閣較媠，較有價值，永遠袂舊，袂破的衫通穿。

這領衫就是主賞賜咱的「義袍。」以賽亞講：「我因為耶和華大大歡喜，我的心神因為我的上帝就快樂，因為伊用拯救做衫共我穿，用公義做袍共我moa」。這个歡喜，贏過穿世間的媠衫的歡喜千萬倍。

(4)歇睏，thit迌。

過年時是歇睏thit迌的時，咱中國人是一个勤勉的民族。一年365日，逐日拍拚做工，真少有歇睏的機會。總是過年就無人做工，攏歇睏佮thit迌。總是可惜，有的無四正的歇睏佮thit迌。佇遮的日teh跋筊，食酒做歹代誌。

有人將一年久勤儉粒積的錢去跋筊輸了了。有人啉酒，損害身體。甚至招致意外的不幸。

有人講：一个民族的興衰，是對in怎樣teh利用in的歇睏(假期)來決定。咱欲對佗位來得著真的喜樂佮安歇nih？聖經報咱知，「著常常踮佇主來歡喜。」主耶穌有teh叫講：「恁見若著磨背重擔的，著就近我，我欲予恁安歇」(腓立比 4:4；馬太11:28)。

只有佇主的內面才有真實的安歇佮歡喜。

(5)食腥臊

咱中國人無論好額，無論sòng-hiong，到過年的確會備辦一頓腥臊，佮家內的人相佮食來歡喜。食物是人肉體的基本需要，人既然有肉體，無食袂用得。過年時食腥臊，有這个向望，就是向望佇規年中o會通照按呢食到飽。

食物是為著身軀，總是人毋是有通食就夠額。佇食物以外猶有濟濟要緊的事。有人講：食物予腹肚飽；讀冊予頭腦飽；趁錢予錢袋飽；總是咱欲用啥物予咱的靈魂得著飽足neh？只有上帝的話才會通予咱的靈魂得著飽足。「人的活，毋若倚靠餅，就是倚靠對上帝的喙所出攏總的話」（馬太 4：4）

今仔日世間人為著無物通食，致到肉體衰弱的人袂少。總是為著靈魂無食物，致到心神不安，憂悶，苦痛，驚惶，僥疑的人也袂少。所以咱著加強傳福音的工作，將上帝的道理傳予靈魂喙焦，心神枵餓的人。主耶穌講：我就是活命的餅；就近我的人決斷袂枵，信我的人永永袂喙焦（約翰 6：35)

(6)訪問親情，朋友。

新年是親情，朋友來往交陪的日子。有時咱做人客去訪問，有是人來訪問咱，借著互相的訪問加添友誼。因為佇普通時，為著事業較無機會，若毋是有啥物特別的事，就無時間通訪問。佇新年訪問的是真實的朋友，的確毋是用啉食來結合的，是應該著佇較高尚的目的來交陪才著。

朋友是人生真大的幫贊，一个人的成功佮失敗是對伊所交陪的朋友來決定。咱著交陪好的朋友，真實妥當的好朋友是啥物人？就是耶穌基督，你若得著伊做你的朋友，你的人生的確欲真妥當。

閣來就是相佮仰望主，同信仰的朋友願咱佇主，以及主內的好朋友中來相佮受造就。

(7)新的計劃

新年著有新的計劃，新的工作，新的出發。總是無論欲計劃啥物事，毋通只有想家己的事，著配合上帝的計劃逐項才會好勢。因為上帝也有為著咱的計劃，上帝的計劃是啥物？上帝的旨意是啥物？聖經講：「因為伊愛眾人得救，也深知真理。」上帝的旨意愛眾人攏得著救。所以咱著盡力引chhoā人來接受救恩，這是咱基督徒的計劃，也是咱的工作。你的親人，朋友猶有偌濟人未捌聽見福音，猶有人猶袂得救。你敢毋免為著in的得救來計劃考慮？向望咱佇今年中會通用閣較濟的時間佇救人的工，疼人，利益人，予上帝的國建造佇地裡親像佇天裡。
