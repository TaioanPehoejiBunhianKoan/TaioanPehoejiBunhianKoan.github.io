---
title: "最細的一族賽夏族"
categories:
  - 散文
tags:
  - 王英世 Ông Eng-sè
toc: true
toc_sticky: true
---

# Choè soè ê chi̍t cho̍k Sài-hā cho̍k

## 文獻資訊

| 項目 | 資料 |
|---|---|
| 作者 | 王英世 Ông Eng-sè |
| 卷期 | 台灣教會公報 |
| 卷期 | 第912期 |
| 日期 | 1963/6 |
| 頁數 | 13 |

## 白話字（原文數位化）

Choè soè ê chi̍t cho̍k Sài-hā cho̍k

Ông Eng-sè

1963.06.15  P.13-14

Hiān-sî tī Tâi-oân ê san-toē lâng ū 10 cho̍k, kî-tiong choè soè ê cho̍k kiò-choè Sài-hā cho̍k.  In ê jîn-kháu iok 1500 miâ,  toā-pō͘-hun toà tī Biâu-lek koāiⁿ Lâm-chng hiong, chiū-sī chhut-miâ ê Sai-thâu-soaⁿ koh ji̍p-khì ê só͘-chāi, kî-û iok 70 hō͘ ê sī toà tī keh-piah koāiⁿ (Sin-tek) Ngó͘-hong hiong ê Tāi-ek（大隘）chhoan.  In ê ta-po͘ lâng ê thé-keh oé-soè, ná Ji̍p-pún lâng, lâm lú lóng ū suí ê ba̍k-chiu kap phīⁿ: In kap Thài-ngá-ní（泰雅爾）cho̍k ê lâng kāng-khoán, khiā-khí tī chin phian-phiah ê só͘-chāi, koh chin hun-soàⁿ.  Chin chhù-bī, iā chi̍t bīn thang khoà-lū ê sū, chiū-sī chiàu goá khoàⁿ chit ê cho̍k tī bô kú ê chiong-lâi oē kap kî-û khah kiông ê cho̍k tông-hoà（同化）khì.  ēng khah kū-thé-tek ê oē lâi kóng, sī kóng hun soàⁿ tī chit nn̄g só͘-chāi ê lâng bô joā kú oē pìⁿ-choè Thài-ngá-ní cho̍k, á-sī Kheh-lâng.  Ngó͘-hong hiong hiah ê 70 goā hō͘ ê lâng, pún-lâi in iû-goân iā sī tiàm tī Lâm-chng hiong, cháiⁿ-iūⁿ oē poaⁿ-lâi Ngó͘-hong hiong?  Hit ê lí-iû khiok goá m̄-chai, chóng-sī ū chi̍t ê sū-si̍t, chiū-sī in ê toā soè só͘ teh kóng ê oē-gú lóng sī Thài-ngá-ní oē, liân toā-lâng iā soà giōng-giōng beh boē-kì-tit in ka-kī ê oē.  Kū-nî 6 ge̍h Kàu-hoē-pò San-toē soan-tō te̍k-khan ê lāi-bīn goá ū siá chi̍t phiⁿ "Ngó͘-hong sìn-gióng ê Eng-hiông" hit ê chú-jîn ong Chu  Thiam-siū Bo̍k-su, goân-lâi chiū-sī Sài-hā cho̍k ê chhut-sin. Thang chai in poaⁿ-lâi Ngó͘-hong hiong ū siông-tong [sic.] kú ê le̍k-sú.  Nā án-ni, Lâm-chng chit pêng neh?  In-uī in pêng-siông só͘ chiap-sio̍k ê lâng, toā-pō͘-hūn lóng sī Kheh-lâng, iū-koh chin-choē kheh-lâng toà tī soan-nih teh keng-êng soaⁿ, só͘-í toā-pō͘-hūn ê lâng lóng oē-hiáu kóng, á-sī thiaⁿ kheh-oē.  Tī Lâm-chng hiong ê Sài-hā cho̍k, goá ū hoat-kiàn tio̍h chi̍t hāng chin chhù-bī ê sū, chiū-sī ū lâng o̍h lán pîⁿ-toē ê lâng chhāi ngó͘-siōng, sīm-chì ū lâng iā chhāi kong-má-kham teh kā ho̍k-sāi.  Tong-jiân in ê kè-chhoā iā chin hūn-cha̍p, ū ê kap Thài-ngá-ní Cho̍k ê lâng, á-sī kheh-lâng, á-sī goā-séng lâng kiat-hun, ū ê tuì-hoán, ta-po͘ ê chhoā chāi-toē Kheh lâng ê cha-bó͘ gín-ná choè-bó͘.  In ê chong-kàu sìn-gióng thang kóng, nā m̄-sī Ki-tok-kàu, chiū-sī Thian-chú-kàu, lióng-hong ê sìn-chiá sī lán khah choē.  In-uī só͘ toà ê só͘-chāi tī chhim-soaⁿ, kau-thong put-piān ê só͘-chāi, hia 2 hō͘, 5 hō͘; chia 3 hō͘, 4 hō͘, só͘-í beh ji̍p-khì hia thoân-kàu chin khùn-lân.

Tī sió-sió ê Tang-hô chhoan kap Hông-lâi chhoan, in hun-soà[sic.] tī 12 só͘-chāi khiā-khí, tī 3 uī ê só͘-chāi keng-siông teh chū-hoē.  Thoân-kàu-su chí-ū chi̍t ê soan-tō-su, kî-û ê só͘-chāi, muí lé-pài ū tuì Sin-tek nn̄g uī san-toē ha̍k-seng khì pang-chān.  Pài-tn̂g chí-ū chi̍t keng poàⁿ éng-kiú seng chng-chō ê lé-pài-tn̂g tī Tang-hô.  Hông-lâi pún-lâi ū chi̍t keng tek-chō ê pài-tn̂g, chóng-sī í-keng àu-khì, hiān-sî teh kè-e̍k khí sin ê pài-tn̂g.

Lūn khí chit nn̄g keng kàu-hoē, chiū-sī Gô͘ Bêng-chèng Bo̍k-su chêng tī Sin-tek Sèng-keng su-īⁿ teh tha̍k-chheh ê sî khì kó͘-bú khai-siat ê.  Hiān-sî Ngó͘-hong kap Lâm-chng nn̄g hiong ê sìn-chiá kap kiû tō-chiá iok ū 800 goā lâng kî-tiong iok ū 500 lâng í-keng siū soé.  Taⁿ choè-āu tī chia ài lâi kài-siāu in tuì kó͘-chá lâu lo̍h lâi chin chhù-bī ê chè-tián. chit ê oé-lâng chè-tián（矮人祭典）lēng-goā chi̍t ê miâ kiò-choè PASU TĀI-EK（巴斯大隘）chè-tián, muí nn̄g nî ê lông-le̍k 10 ge̍h 15 ji̍t khí, 3 ji̍t kú, in ū kú-hêng chit ê sēng-tāi ê chè-tián, tī Lâm-chng koh ji̍p-khì ê Tang-hô chhoan Hiòng-thian-ô͘（向天湖）.  Tuì Ngó͘-hong, Tek-tang, Sai-thâm téng, kai cho̍k ê lâm-lú, ló-iù, chiâⁿ-kûn kat-tuī chi̍p-oá, tī hái-poa̍t 1200 goā kong-chhioh ê san-toē pîⁿ-iûⁿ chiūⁿ ê Hiòng-thian-ô͘.  Liân pa̍t cho̍k á-sī pîⁿ-toē lâng, iok ū 2000 goā lâng, liân-liân 3 mî tī hia chiú-bú kha-ta̍h（酒舞腳踏） kông-ko jia̍t-bú（狂歌熱舞）, hit ê siaⁿ-im hiáng-èng tī soaⁿ-kok, hō͘ thiaⁿ ê lâng kám-kak giâm-siok ê koan-liām.  Chit ê chè-tián ê khí-goân sī án-ni, iok 500 nî chêng tī Hiòng-thian-ô͘ chit ê só͘-chāi, ū chi̍t cho̍k kiò-choè oé-lâng chéng-cho̍k, seng-khu ê koâiⁿ-toā chí-ū 3 chhioh, chóng-sī chhong-bêng ióng-kám, muí nî nā siu-koah ê sî, kiò i lâi giām-siu ê sî, koh kè hit nî tiāⁿ-tio̍h kóng hong-siu.  Khó-sioh tuì sèng ê hong-bīn bô chèng-keng, thiau-lân san-toē lióng-ka [sic.] hū-lú, tì-sú jiá-khí lâng ê siū-khì, siat kè-tì kā in châu-bia̍t, chóng-sī oé-lâng sí-liáu in ê im-hûn lâu tī soaⁿ-tōng chhim-soaⁿ kok, mî-ji̍t kiáu-chhá, chiah ê soan-pau siūⁿ che sī oé-lâng ê lêng lâi teh pò-oan, só͘-í tuì hit sî khí, muí nn̄g nî in chiū chio-chi̍p in ê cho̍k lâi an-uì chiah ê oé-lâng ê lêng.

Taⁿ goá tī chia beh kiat-sokgoá chit phiⁿ ê bûn ê sî, goá ài thê-chhíⁿ lán tāi-ke kèng-ka lâi koan-sim chit ê tī lán Tâi-oân siōng sè ê cho̍k=Sài-hā cho̍k, Chhun-chhut lán thiàⁿ ê chhiú tī chit ê chì-bî-soè ê bîn-cho̍k, ún-tàng lán iā beh tit-tio̍h Chú ê chheng-ho͘ "Hó ah, hó koh chīn-tiong ê lô͘-po̍k."

Ông Eng-sè.

## 漢羅（Ùi原文改寫）

最細的一族賽夏族

現時佇台灣的山地人有10族，其中最細的族叫做賽夏族。In的人口約1500名，大部分蹛佇苗栗縣南庄鄉，就是出名的獅頭山閣入去的所在，其餘約70戶的是蹛佇隔壁縣(新竹)五峰鄉的大隘村。  In的查埔人的體格矮細，若日本人，男女攏有媠的目睭佮鼻： In佮泰雅爾族的人仝款，徛起佇真偏僻的所在，閣真分散。真趣味，也一面通掛慮的事，就是照我看這个族佇無久的將來會佮其餘較強的族同化去。用較具體tek的話來講：是講分散佇這兩所在的人無偌久會變做泰雅爾族，抑是客人。五峰鄉遐的70外戶的人，本來in猶原也是踮佇南庄鄉，怎樣會搬來五峰鄉？  彼个理由卻我毋知，總是有一个事實，就是in的大細所teh講的話語攏是泰雅爾話，連大人也紲強強欲袂記得in家己的話。舊年6月教會報山地宣道特刊的內面我有寫一篇「五峰信仰的英雄」彼个主人翁朱添壽牧師，原來就是賽夏族的出身。通知in搬來五峰鄉有相當久的歷史。若按呢，南庄這旁neh？因為in平常所接觸的人，大部分攏是客人，又閣真濟客人蹛佇山裡teh經營山，所以大部分的人攏會曉講，抑是聽客話。佇南庄鄉的賽夏族，我有發見著一項真趣味的事，就是有人學咱平地的人祀偶像，甚至有人也祀公媽龕teh共服事。當然in的嫁娶也真混雜，有的佮泰雅爾族的人，抑是客人，抑是外省人結婚，有的對反，查埔的娶在地客人的查某囡仔做某。  In的宗教信仰通講：若毋是基督教，就是天主教，兩方的信者是咱較濟。因為所蹛的所在佇深山，交通不便的所在，遐2戶，5戶；遮3戶，4戶，所以欲入去遐傳教真困難。

佇小小的東河村佮蓬來村，in分散佇12所在徛起，佇3位的所在經常teh聚會。傳教師只有一个宣道師，其餘的所在，每禮拜有對新竹兩位山地學生去幫贊。拜堂只有一間半永久先裝造的禮拜堂佇東河。蓬萊本來有一間竹做的拜堂，總是已經漚去，現時teh計畫起新的拜堂。

論起這兩間教會，就是吳明正牧師前佇新竹聖經書院 teh讀冊的時去鼓舞開設的。現時五峰佮南庄兩鄉的信者佮求道者約有800外人其中約有500人已經受洗。Taⁿ最後佇遮愛來介紹in對古早留落來真趣味的祭典。這个矮人祭典另外一个名叫做PA-SU TĀI-EK（巴斯大隘）祭典，每兩年的農曆10月15日起2，3日久，in有舉行這个盛大的祭典，佇南庄閣入去的東河村向天湖。對五峰，竹東，西潭等，該族的男女，老幼，成群結隊集倚，佇海拔1200外公尺的山地平洋上的向天湖。連別族抑是平地人，約有2000外人，連連3暝佇遐酒舞跤踏（酒舞腳踏）狂歌熱舞（狂歌熱舞），彼个聲音響應佇山谷，予聽的人感覺嚴肅的觀念。這个祭典的起源是按呢，約500年前佇向天湖這个所在，有一族叫做矮人種族，身軀的高大只有3尺，總是聰明勇敢，每年若收割的時，叫伊來驗收的時，閣過彼年定著講豐收。可惜對性的方面無正經，刁難山地良家婦女，致使惹起人的受氣，設計智共in剿滅，總是矮人死了in的陰魂留佇山洞深山國，暝日攪吵，遮的山胞想這是矮人的靈來teh報冤，所以對彼時起，每兩年in就招集in的族來安慰遮的矮人的靈。

Taⁿ我佇遮欲結束我這篇的文的時，我愛提醒咱大家更加來關心這个佇咱台灣上細的族=賽夏族，伸出咱疼的手佇這个至微細的民族，穩當咱也欲得著主的稱呼「好啊，好閣盡忠的奴僕。」

王英世。
