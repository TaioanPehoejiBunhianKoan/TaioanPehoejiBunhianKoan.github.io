---
title: "路得記的研究"
categories:
  - 散文
tags:
  - 雪峰逸嵐 Soat-hong Iat-lâm
toc: true
toc_sticky: true
---

# Lō͘-tek-kì ê Gián-kiù

## 文獻資訊

| 項目 | 資料 |
|---|---|
| 作者 | 雪峰逸嵐 Soat-hong Iat-lâm |
| 卷期 | 台灣教會公報 |
| 卷期 | 第623號 |
| 日期 | 1937/2 |
| 頁數 | 5-6 |

## 白話字（原文數位化）

Lō͘-tek-kì ê Gián-kiù

(Soat-hong ia̍t-lâm)

1937年2月623期        5-6

Sū-giân

Choân-phō ê Sèng-keng ū nn̄g-pún sī ēng hū-jîn-lâng ê miâ lâi hō--ê: chi̍t-pún sī Í-sū-thiap, koh chi̍t pún chiū-sī Lō͘-tek. Í-sū-thiap sī Iû-thài lâng kè hō͘ goā-kok ê kok-ông. Lō͘-tek sī goā-pang lâng kè hō͘ Iû-thài ê hó-gia̍h lâng, nn̄g lâng ê chu-keh sui-jiân bô siāng, chi̍t ê chun-kuì hó-gia̍h, chi̍t ê pi-bî sàn-hiong, iáu-kú tuì tī Iû-thài bîn-cho̍k ê ūn-miā, lóng ū chin toā ê koan-hē, só͘-í le̍k-sú ē-thang pâi Sèng-keng lāi, soà thang chò lán ê lêng-thêng chí-lâm.

Chit pún chheh ê sî-kan, sī Chú chêng 1322-1312 ê tiong-kan, sī Sū-su ê sî-tāi, chiàu-gia̍h thang siá tī Sū-su-kì lāi-bīn, in-uī ài piáu-bêng tuì Í-sek-lia̍t-ke o͘-àm khùn-khó͘ ê tiong-kan, iáu-kú ū chit khoán khoài-lo̍k ê ka-têng, koh ē-thang chò chē-chē kà-sī , só͘-í lēng-goā siá. Chit pún chheh kap Sū-su-kì téng-poàⁿ tâng-sî, le̍k-sú liân-chiap kàu Sat-bó-ní-kì, só͘-í iā sī chit nn̄g pún ê liân-chiap-soàⁿ, sī chin ū koan-hē.

Iû-thài lâng siú choeh-kî ê sî, ū tha̍k 5 pún ê Sèng-keng , chiū-sī Thoân-tō, Ngá-ko, Í-sū-thiap, Iâ-lī-bí Ai-ko, Lō͘-tek-kì chiah-ê. Kî-tiong Lō͘-tek-kì sī Gō͘-sûn-cheh só͘ tha̍k--ê. Khó-kiàn Í-sek-lia̍t hoē-chiòng put-chí chun-tiōng chit pún chheh.

Koh chi̍t hāng, hō͘ lán chin ū chhù-bī ê gián-kiù: Chiàu lu̍t-lē, goā-pang sī éng-oán bē-tit ji̍p Iâ-hô-hoa ê hoē, Mô͘-ap lâng koh-khah bē-ēng--tit (chham-khoàⁿ Sin-bēng-kì 23:3), nā-sī Lō͘-tek kèng-jiân ē-tit ji̍p Iû-thài lâng ê hoē sīm-chì koh ē-thang chò Iâ-so͘ Ki-tok cho̍k-phó͘ lāi ê chi̍t-ê, thang piáu-bêng Siōng-tè tuì īⁿ-pang lâng kap Iû-thài lâng ê khoàⁿ-hoat sī kong-pêⁿ--ê. Choè koh-khah kî-koài--ê, Ki-tok cho̍k-phó͘ tiong, sì-ê hū-jîn-lâng lóng sī goā-pang ê lú-chú (chham-khoàⁿ Má-thài 1:1─16), Tāi-má (chham-khoàⁿ Chhòng-sè-kè 38 chiuⁿ). Lat-ha̍p (chham-khoàⁿ Iok-su-a 2: koh 6:25). Lō͘-tek(pún-chheh). Poa̍t-sī-pa(II Sat-bó͘-jíⁿ 12:24). Chiàu án-ni khoàⁿ, hō͘ lán koh-khah bêng-pe̍k Siōng-tè bô khoàⁿ-khin goā-pang lâng, tī Ki-tok ê lāi-bīn bô hun-piat.

Chit pún chheh chiah ū 4 chiuⁿ, kiōng 85 chat nā-tiāⁿ, piáu-bīn-siōng sui-jiân sī kóng-khí chi̍t ê ka-têng ê seng-oa̍h chōng-hóng, iáu-kú si̍t-chāi ê pún-chí, sī chioh Lō͘-tek lâi piáu-hiān Ki-tok-tô͘ sìn-sim ê lêng-thêng, kap Ki-tok kiù-sio̍k ê chin-lí, hit ê ì-gī hó, chhin-chhiūⁿ hn̂g-lāi ê muî-kuì-hoe, ē hō͘ lâng kám-kak Ki-tok ê Thiàⁿ ê suí ê phang.

Chheh ê tāi-khài, sī chiong chi̍t ê goā-pang lú-chú ê le̍k-sú lâi biô-siá Ki-tok-tô͘ ê hoé-kái, jím-nāi, sìn-sim , sūn-ho̍k, kam-goān poē Si̍p-jī-kè, jīn-bat Sèng Sîn, hōng-hiàn, thèng-hāu, kàu kap Ki-tok kiat-liân, só͘ ū ê lêng-thêng, lóng hêng-iông kàu chin siông-sè. Só͘-í ǹg-bāng chhin-ài ê hiaⁿ-tī chí-moē, ēng jia̍t-sêng ê sim saⁿ-kap lâi gián-kiù.

Taⁿ lâi khoàⁿ tē-it chiuⁿ:─

Tē-it chiuⁿ: Hoé-kái

Tē-it toāⁿ: Tuī-lo̍h

1 chat: Tng Sū-su pān chèng-sū ê sî, hit ê tē(Ka-lâm tē) tú-tio̍h ki-hng, tī Iû-thài Pek-lī-hêng ū chi̍t ê lâng......

Tng Sū-su ê sî, in-uī bô tiong-iong chi̍p-koân , só͘-í hit-sî ê lâng lóng chhut-chāi ì-sù khì kiâⁿ(chham-khoàⁿ Sū-su-kì 21:25). Só͘-í lâng bô chiàu kui-kí, siông-siông lām-sám chò, nā khoàⁿ Sū-su-kì lō͘-boé kuí-chiuⁿ, chiū chai hit-sî ê siā-hoē, jîn-sim lóng hián-chhut sìn-gióng kap tō-tek ê hú-pāi, siū Siōng-tè ê khiàn-chek, 7 pái kau hō͘ goā-pang lâng, só͘-í Sū-su ê sî-tāi, thang khoàⁿ-chhut Í-sek-lia̍t lâng 7 pái thè-hoà , 7 pái siū hêng-hoa̍t, 7 pái hoán-hoé, 7 pái tit-kiù, tng tī jîn-sim tuī-lo̍h ê sî, Siōng-tè ta̍k pái ēng hoat-tō͘ kiò-chhéⁿ. Ki-hng iā-sī chi̍t hāng ê hoat-tō͘ , khó-sioh chē-chē lâng uī-tio̍h ki-hng, bē-kham-tit thun-lún , chiū lī-khui Siōng-tè, chhin-chhiūⁿ A-pek-lia̍p-hán uī-tio̍h ki-hng, lo̍h-khì Ai-ki̍p, jiá--tio̍h tāi-chì (Chhòng-sè-kì 12:10). Í-sat uī-tio̍h ki-hng khì Ki-la̍h-jíⁿ, iā jiá--tio̍h tāi-chì(Chhòng-sè-kì 26:1─11). Ngá-kok choân-ke iā uī-tio̍h ki-hng chhoā khì Ai-ki̍p. Khó-kiàn Siōng-tè ê kiáⁿ-luī, sìn-sim chin loán-jio̍k, siông-siông ài poa̍h-tó, tī-chia só͘ kì ê ki-hng, tāi-khài sī Ki-tiân chò Sū-su ê sî-tāi(chham-khó Sū-su-kì 6:1─6).

Ka-lâm-tē sī Siōng-tè chiok-hok chhut ni kap bi̍t ê tē, kèng-jiân iā ki-hng. Iû-thài sī o-ló Chú ê ì-sù, kèng-jiân ū ki-hng ê pi-ai. Pek-lī-hêng ê ì-sù sī mī-pau, mī-pau ê siâⁿ ē ki-hng. Kî-koà[sic.] ah!! Siōng-tè chiok-hok chhut ni kap bi̍t ê tē, piàn-moá ū o-ló Chú ê siaⁿ, koh ū bí-niû chhiong-chiok, chit hō ê só͘-chāi iáu-kú ē ki-hng, sī cháiⁿ-iūⁿ chiah án-ni? Bô m̄-sī uî-ke̍h Siōng-tè ê bēng-lēng(chham-khó Sin-bēng-kì 28:15─18,33,38,39), siū Siōng-tè ê hêng-hoa̍t, lâng nā tú-tio̍h Siōng-tè ê koán-kàu, ū nn̄g-tiâu lō͘ thang kiâⁿ; Chi̍t tiâu sī hoán-hoé , jīn-choē, jím-nāi thèng-hāu; koh chi̍t-tiâu , sī thàn ka-tī ê ì-sù lâi kiâⁿ. Chi̍t-ê lâng chhoā chi̍t-ê bó͘ kap nn̄g-ê kiáⁿ, chiū-sī thàn ka-tī ê ì-sù lâi kiâⁿ kàu tá-lo̍h? Kàu Mô͘-ap khì. Khó-lîn ah!! kàu Siōng-tè só͘ chiù-chó͘ ê tē khì. Lōng-tōng-chú siū ki-hng pek tò-tńg lâi chhoē pē , chit ê lâng uī-tio̍h ki-hng pek-cháu lâi lī-khui Siōng-tè , sī saⁿ tuì-hoán. Khó-sioh chit ê lâng tú-tio̍h hoān-lān, bē-hiáu jīn-choē thun-lún thèng-hāu , chiū lī-khui Ka-lâm ê hok-tē, lo̍h-khì siū chiù-chó͘ ê Mô͘-ap. Chhin-ài ê hiaⁿ-tī chí-moē!! Khó-sioh hiān-sî iā ū chē-chē lâng uī-tio̍h pn̄g-oáⁿ, uī-tio̍h khoân-kéng, uī-tio̍h hong-sio̍k, uī-tio̍h jîn-chêng......lâi pàng-sak hok-khì ê seng-oa̍h, lī-khui Siōng-tè , lâi kiâⁿ ka-tī ê lō͘(chiū-sī chū-iû kàu Mô͘-ap). Lí khoàⁿ chit ê lâng pêng-sî siáⁿ-khoán?                (Thāi-sio̍k)

## 漢羅（Ùi原文改寫）

路得記的研究

（雪峰逸嵐）

1937年2月623期        5-6

序言

全抱的聖經有兩本是用婦人人的名來號--的：一本是Í-sū-thiap，閣一本就是路得。Í-sū-thiap是猶太人嫁予外國的國王。路得是外邦人嫁予猶太的好額人，兩人的資格雖然無siāng，一个尊貴好額，一个卑微sàn-hiong，猶過對佇猶太民族的運命，攏有真大的關係，所以歷史會通排聖經內，紲通做咱的靈程指南。

這本冊的時間，是主前1322-1312的中間，是士師的時代，照額通寫佇士師記內面，因為愛表明對以色列家烏暗困苦的中間，猶過有這款快樂的家庭，閣會通做濟濟教示，所以另外寫。這本冊佮士師記頂半同時，歷史連接到撒母耳記，所以也是這兩本的連接線，是真有關係。

猶太人守節期的時，有讀5本的聖經，就是傳道，雅歌，Í-sū-thiap，耶利米哀歌，路得記遮的。其中路得記是五旬節所讀--的。可見以色列會眾不止尊重這本冊。

閣一項，予咱真有趣味的研究：照律例，外邦是永遠袂得入耶和華的會，摩押人閣較袂用--得(參看申命記23：3)，若是路得竟然會得入猶太人的會甚至閣會通做耶穌基督族譜內的一个，通表明上帝對異邦人佮猶太人的看法是公平--的。最閣較奇怪--的，基督族譜中，四个婦人人攏是外邦的女子 (參看馬太1：1─16)，Tāi-má (參看創世-kè 38章)。喇合(參看約書亞2：閣6：25)。路得(本冊)。拔示巴(撒母耳下12：24)。照按呢看，予咱閣較明白上帝無看輕外邦人，佇基督的內面無分別。

這本冊才有4章，共85節nā-tiāⁿ，表面上雖然是講起一个家庭的生活狀況，猶過實在的本旨，是借路得來表現基督徒信心的靈程，佮基督救贖的真理，彼个意義好，親像園內的玫瑰花，會予人感覺基督的疼的媠的芳。

冊的大概，是將一个外邦女子的歷史來描寫基督徒的悔改，忍耐，信心，順服，甘願背十字架，認識聖神，奉獻，聽候，到佮基督結聯，所有的靈程，攏形容到真詳細。所以向望親愛的兄弟姊妹，用熱誠的心相佮來研究。

Taⁿ來看第一章：─

第一章：悔改

第一段：墮落

1節：當士師辦正事的時，彼个地(迦南地)拄著飢荒，佇猶太伯利恆有一个人......

當士師的時，因為無中央集權，所以彼時的人攏出在意思去行(參看士師記21：25)。所以人無照規矩，常常濫糝做，若看士師記路尾幾章，就知彼時的社會，人心攏顯出信仰佮道德的腐敗，受上帝的譴責，7擺交予外邦人，所以士師的時代，通看出以色列人7擺退化，7擺受刑罰，7擺反悔，7擺得救，當佇人心墮落的時，上帝逐擺用法度叫醒。飢荒也是一項的法度，可惜濟濟人為著飢荒，袂堪得吞忍，就離開上帝，親像亞伯拉罕為著飢荒，落去埃及，惹--著代誌(創世記12：10)。以撒為著飢荒去基拉耳，也惹--著代誌(創世記26：1─11)。雅各全家也為著飢荒chhoā去埃及。可見上帝的囝類，信心真軟弱，常常愛跋倒，佇遮所記的飢荒，大概是基甸做士師的時代(參考士師記6：1─6)。

迦南地是上帝祝福出奶佮蜜的地，竟然也飢荒。猶太是呵咾主的意思，竟然有飢荒的悲哀。伯利恆的意思是麵包，麵包的城會飢荒。奇怪啊！！上帝祝福出奶佮蜜的地，遍滿有呵咾主的聲，閣有米糧充足，這號的所在猶過會飢荒，是怎樣才按呢？無毋是違扴上帝的命令(參考申命記28：15─18，33，38，39)，受上帝的刑罰，人若拄著上帝的管教，有兩條路通行；一條是反悔，認罪，忍耐聽候；閣一條，是趁家己的意思來行。一个人chhoā一个某佮兩个囝，就是趁家己的意思來行到tá落？到摩押去。可憐啊！！到上帝所咒詛的地去。浪盪子受飢荒逼倒轉來揣爸 ，這个人為著飢荒逼走來離開上帝，是相對反。可惜這个人拄著患難，袂曉認罪吞忍聽候，就離開迦南的福地，落去受咒詛的摩押。親愛的兄弟姊妹！！可惜現時也有濟濟人為著飯碗，為著環境，為著風俗，為著人情......來放拺福氣的生活，離開上帝，來行家己的路(就是自由到摩押)。你看這个人平時啥款？(待續)
