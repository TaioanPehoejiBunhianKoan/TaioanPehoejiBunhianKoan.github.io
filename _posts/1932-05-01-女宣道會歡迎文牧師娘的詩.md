---
title: "女宣道會歡迎文牧師娘的詩"
categories:
  - 詩
tags:
  - 陳瓊琚 Tân Khêng-ku
toc: true
toc_sticky: true
---

# Lú Soan-tō-hoē Hoan-gêng Bûn Bo̍k-su-niû ê Si

## 文獻資訊

| 項目 | 資料 |
|---|---|
| 作者 | 陳瓊琚 Tân Khêng-ku |
| 卷期 | 台灣教會報/芥菜子 |
| 卷期 | 第566期 |
| 日期 | 1932/5 |
| 頁數 | 29 |

## 白話字（原文數位化）

Lú Soan-tō-hoē Hoan-gêng Bûn Bo̍k-su-niû ê Si

1932.05 tē 566 koàn, Koà-chhài-chí 76 hō, p.29

(Tân Khêng-ku choè)

1.Tāi-ke hoaⁿ-hí lâi gîm-si,

Kám-siā Thiⁿ Pē sù hok-khì;

Chin-lí lâi Tâi lio̍k-si̍p-chhiu,

Hok-im pò-thoân choân tē-kiû.

2.Khí-thâu Má-kai Phok-sū lâi,

Pò-thoân tō-lí, tû pháiⁿ-tāi;

Chhin-chhiūⁿ chi̍t-lia̍p koà-chhài-chí,

Heng-ōng toā châng , Chú hoaⁿ-hí.

3.Phok-ài chû-pi Bo̍k-su-niû,

Bú-hoē phài lí kàu Tang-iûⁿ,

ài chiok Pak-pō͘ Soān-chio̍h nî,

Chān goán sìn-sim jú ke-thin.

4.Bú-hoē un-chêng chin-chiàⁿ toā,

Hok-im bô kàu , goán boē oa̍h;

ài pò bú-un lóng boē-oē,

Piáu ì lâi khui Hoan-gêng-hoē.

5.Goān Chú Iâ-so͘ lâi pang-chān,

Ke-thiⁿ sìn-tò͘ bû-sò͘-bān;

Goān Pē chiok-hok chit ê hoē,

Ná kú ná toā , lâng ná choē.

## 漢羅（Ùi原文改寫）

女宣道會歡迎文牧師娘的詩

1932.05 第566卷，芥菜子76號，p.29

(陳瓊琚 做)

1.逐家歡喜來吟詩，

感謝天父賜福氣；

真理來台六十秋，

福音報傳全地球。

2.起頭馬偕博士來，

報傳道理，除歹事；

親像1粒芥菜子，

興旺大欉，主歡喜。

3.博愛慈悲牧師娘，

母會派你到東洋，

愛祝北部鑽石年，

贊阮信心愈加添。

4.母會恩情真正大，

福音無到，阮袂活；

愛報母恩攏袂會，

表意來開歡迎會。

5.願主耶穌來幫贊，

加添信徒無數萬；

願父祝福這个會，

那久那大，人那濟。
