---
title: "坪林教會新聞"
categories:
  - 散文
tags:
  - 郭水龍 Keh Chuí-lêng
toc: true
toc_sticky: true
---

# Pîⁿ-nâ kàu-hoē sin-bûn

## 文獻資訊

| 項目 | 資料 |
|---|---|
| 作者 | 郭水龍 Keh Chuí-lêng |
| 卷期 | 芥菜子 |
| 卷期 | 第 11 號 |
| 日期 | 1926/12 |
| 頁數 | 12-13 |

## 白話字（原文數位化）

Pîⁿ-nâ kàu-hoē sin-bûn.

Goá chit pài sûn Pìⁿ-nâ kàu-hoē pí kū-nî ū chìn-pō͘ têng-pē.

Pîⁿ-nâ ê só͘-chāi sī lāi-soaⁿ, tō-lō͘ chin oán-sia̍p, tī Tâi-pak kap Gî-lân 12 phò͘ ê tiong-kan, chûn chhia boē tit kàu. sió koe chhī ū peh-sìⁿ 300 goā lâng, soaⁿ-lūn ê peh-sìⁿ chin sòng-hiong, chāi-toē bí chia̍h bô kàu tio̍h phoè han-chû, oá-khò han-chû khah choē. 4 nî chêng ū siat káng-gī-só͘, kàu taⁿ put-chí hó sêng-chek, peh-sìⁿ chin him-bō͘ tō-lí, hiān-sî ū 20 hō͘ thàn tō-lí jîn-sò͘ 94 miâ. Chit-pang toā-lâng 15 miâ ài niá soé-lé chiap-la̍p 9 miâ koh gín-á 5 miâ Tīⁿ Seng-ḿ  chit-ke ū 10 lâng lâi teh lé-pài, Tīⁿ Seng pún hoán-tuì, taⁿ ta̍k lé-pài ū thiau-kang lâi lé-pài. Chit-pang I ê toā sim-pū niá soé-lé, tāi-seng ji̍p Thian-kok ǹg-bāng āu-ji̍t choân-ke 30 lâng oē lóng thàn tō-lí.

Kàu-hoē teh chìn-pō͘ ê in-toaⁿ ū kuí-nā-hāng.

1. Ū Siōng-tè ê sîn-jiah teh pang-chān. Chit-lâng miâ Lîm Hé tuì soè-hàn he-ku, lâi pài Siōng-tè he-ku soà hó, chit-lâng chin jia̍t-sim sì-koè chio-ho͘ pa̍t-lâng, gô͘ Iú-thô͘ sī thiàu-tâng khoàⁿ-miā 29 hè oē sí, tio̍h-kiaⁿ lâi sìn tō-lí, taⁿ í-keng 31 hè, I ê bó͘ khoàⁿ-miā boē siⁿ, taⁿ ia̍h beh siⁿ lah. Koh chit ê Chiong Sàm-mn̂g tài chi̍t ê kú-tn̂g pīⁿ, Tâi-pak 2 keng toā pīⁿ-īⁿ I boē-hó, tuì sìn tō-lí pīⁿ chiām-chiām hó, chiah-ê lâng pún chin sàn-hiong khiàm lâng chîⁿ, tuì sìn tō-lí chè hêng liáu koh chhun-chîⁿ, in pún sàn sī hō͘ kuí-sîn hāi, nā phoà-pīⁿ chiū mn̄g pu̍t choè sai, muí-nî sī án-ni, pài Siōng-tè bô lâm-sám khai-ēng koh kut-la̍t thàn, chū-jiân khah khoàⁿ-oa̍h.

2. Má-kai i-īⁿ chin toā pang-chān in, nā ū Thoân-tō ê phoe lâi i-pīⁿ ê lâng tńg-khì, nā thiaⁿ tō-lí ê, khah jia̍t-sim, nā sè-sio̍k soà sìn tō-lí.

3. Chiah-ê peh-sìⁿ hō͘ kuí-sîn hāi chin chhiⁿ-chhám chin chhìn-sim, khah bô kò͘-chip ê sim, só͘-í khoài chiap-la̍p tō-lí.

Hiān-sî tuì Ki-tok-kàu lóng bô hiâm pháiⁿ-oē, kan-ta huí-pòng kóng nā ji̍p-kàu āu-ji̍t tio̍h chin choē chîⁿ chi̍t-ge̍h beh khioh 2, 3 kho͘, hia ê lâng lóng chin sàn, kóng tio̍h khioh-chîⁿ put-chí hân-sim.

ia̍h ū-ê lâi sìn sī tuì thiaⁿ-kìⁿ pò͘-tō, só͘-í hiān-sî nā pò͘-tō, ta̍k-pái lâng ia̍h chin ài thiaⁿ, hiān-jīm ê thoân-tō ū 2 hāng put-chí boē siān.

Chiàu khoàⁿ chiong-lâi ū sêng pài-tn̂g ê ǹg-bāng.

## 漢羅（Ùi原文改寫）

坪林教會新聞。

我這pài 巡坪林教會比舊年有進步重倍。

坪林的所在是內山，道路真oán-sia̍p，佇台北佮宜蘭 12舖的中間，船車袂得到。小街市有百姓300外人，山崙的百姓真sòng-hiong，在地米食無夠著配蕃薯，倚靠蕃薯較濟。4年前有設講義所，到今不止好成績，百姓真欣慕道理，現時有20 戶趁道理人數94名。這pang大人15名愛領洗禮接納9名閣囡仔5名鄭生姆這家有10人來teh禮拜，鄭生本反對，今逐禮拜有刁工來禮拜。這pang伊的大新婦領洗禮，代先入天國向望後日全家30人會攏趁道理。

教會teh進步的因端有幾若項。

1、  有上帝的神跡teh幫贊。這人名林火對細漢he-ku，來拜上帝he-ku紲好，這人真熱心四界招呼別人，吳有土是跳童看命29 歲會死，著驚來信道理，今已經31 歲，伊的某看命袂生，今也欲生lah。閣這个章鬖毛tài一个久長病，台北2 間大病院醫袂好，對信道理病漸漸好，遮个人本真sàn-hiong欠人錢，對信道理債還了閣chhun錢，in本sàn是予鬼神害，若破病就問佛做師，每年是按呢，拜上帝無lâm-sám 開用閣kut力thàn，自然較看活。

2、  馬偕醫院真大幫贊in，若有傳道的 phoe來醫病的人轉去，若聽道理的，較熱心，若世俗紲信道理。

3、  遮个百姓予鬼神害真淒慘真凊心，較無固執的心，所以快接納道理。

現時對基督教攏無嫌歹話，kan-ta 毀謗講若入教後日著真濟錢一月欲拾2、3箍，遐的人攏真sàn，講著拾錢不止寒心。

也有的來信是對聽見佈道，所以現時若佈道，逐擺人也真愛聽，現任的傳道有2項不止袂siān。

照看將來有成拜堂的向望。
