---
title: "主日學: 耶穌來歷歌"
categories:
  - 詩
tags:
  - 卓恆利 Toh Hêng-lī
toc: true
toc_sticky: true
---

# Chú-ji̍t-o̍h: Iâ-so͘ Lâi-le̍k-koa

## 文獻資訊

| 項目 | 資料 |
|---|---|
| 作者 | 卓恆利 Toh Hêng-lī |
| 卷期 | 台灣教會公報 |
| 卷期 | 第822號 |
| 日期 | 1957/6 |
| 頁數 | 24 |

## 白話字（原文數位化）

CHÚ-JI̍T-O̍H: Iâ-so͘ Lâi-le̍k-koa

1957.06 tē 822 hō p.24-25

(Toh Hêng-lī chok)

Iâ-so͘ siū soé-lé (Má-thài 3:13-17)

1. Tng hit sî tī Iû-thài,

Soé-lé Iok-hān lâi;

Soan-thoân chiū kóng tio̍h hoán-hoé,

It-chīn choē-koà tio̍h kín koé.

2. Tio̍h ài chai, thian-kok kūn,

Tāi-ke m̄-thang khùn;

Hoán-hoé soé-lé lâi chhin-kūn,

Thian-kok ún-tàng ū lí hūn.

3. Kiâⁿ soé-lé ê Iok-hān,

Kap lâng bô saⁿ-tâng;

Soaⁿ-kan khòng-iá sì-kè toà,

Saⁿ chhēng iûⁿ mn̂g hâ phê-toà.

4. Iok-hān lâi ài oān-chō͘,

Siu-ti̍t Chú ê lō͘;

Saⁿ-tǹg bô hó ê ji̍t-si̍t,

Chhoàn chia̍h chháu-meh kap iá-bi̍t.

5. Choē-choē lâng kàu Iok-tàn,

ài lâi chhē Iok-hān;

Hoaⁿ-hí tuì I niá soé-lé,

It-chīn choē-koà kam-goān ké.

6. Choē-choē lâng teh gī-lūn,

Lâng-lâng lâi chhin-kūn;

I kiâⁿ soé-lé ê kang-chok,

Phah-sǹg kiám-chhái sī Kí-tok.

7. Iok-hān kóng tio̍h ài chai,

Pí goá lō͘-boé lâi;

I sī tāi-seng goá sī tè,

Kap I lâi pí goá chin sè.

8. Lō͘-bé lâi ū koân-lêng,

Phok-ài koh chhong-bêng,

Goá sī sio̍k-jîn ū lâ-sâm,

Tháu I oê-toà iā boē kham.

9. I nā lâi ài beh ēng,

Lêng-hé kap Sèng-lêng;

Hō͘ lín oân-choân têng-thâu-siⁿ,

Hoán-hoé choē-ok lâi koé-pìⁿ.

10. Tī hit-sî Iâ-so͘ lâi,

ài pò Iok-hān chai;

Chiū kóng kā goá kiâⁿ soé-lé,

Iok-hān tio̍h-kiaⁿ chiū tò-thè.

11. Hiòng Chú kóng put-ha̍p lí,

Chhiáⁿ lí hō͘ goá sî;

Goá sī eng-kai chiū-kūn lí,

Chhiáⁿ lí m̄-thang lâi chek-pī.

12. Iâ-so͘ kóng lūn kàu che,

Chhiáⁿ lí m̄-thang the;

Beh chò bô͘-hoān ài khiam-pi,

Tio̍h kiâⁿ só͘ ū ê lé-gî.

13. Che Iok-hān m̄-káⁿ the,

Iâ-so͘ chiū soé-lé;

Liâm-piⁿ tuì chuí chiū peh khí,

Khoàⁿ-kìⁿ kî-koài ê tāi-chì.

14. Thiⁿ hut-jiân uī I khui,

Khoàⁿ-kìⁿ ū chi̍t uī;

Chiū-sī Siōng-tè ê Sèng Sîn,

Chhin-chhiūⁿ chíⁿ-á teh kàng-lîm.

15. Che chíⁿ-á sī Sèng Snî,

Hioh tī Chú téng-bīn;

Tuì thiⁿ koh chhut Sîn ê siaⁿ,

Hō͘ lâng thiaⁿ-tio̍h chin toā kiaⁿ.

16. Chhut siaⁿ kong chit ê kiáⁿ,

Chin chiàⁿ tit goá thiàⁿ;

I sī hō͘ goá só͘ hoaⁿ-hí,

Sè-kan lâng-lâng ài thiaⁿ I.

## 漢羅（Ùi原文改寫）

主日學：耶穌來歷歌

1957.06 第822號 p.24-25

(卓恆利 作)

耶穌受洗禮(馬太 3:13-17)

1. 當彼時佇猶太，

洗禮約翰來；

宣傳就講著反悔，

一盡罪罫著緊koé。

2. 著愛知，天國近，

逐家毋通睏；

反悔洗禮來親近，

天國穩當有你份。

3. 行洗禮的約翰，

佮人無相同；

山間曠野四界蹛，

衫穿羊毛hâ皮帶。

4. 約翰來愛援助，

修得主的路；

三頓無好的日食，

串食草蜢佮野蜜。

5. 濟濟人到約旦，

愛來揣約翰；

歡喜對伊領洗禮，

一盡罪罫甘願ké。

6. 濟濟人teh議論，

人人來親近；

伊行洗禮的工作，

打算撿彩是基督。

7. 約翰講著愛知，

比我路尾來；

伊是代先我是綴，

佮伊來比我真細。

8. 路尾來有權能，

博愛閣聰明；

我是俗人有lâ-sâm，

Tháu伊鞋帶也袂堪。

9. 伊若來愛欲用，

靈火佮聖靈；

予恁完全重頭生，

反悔罪惡來改變。

10 佇彼時耶穌來，

愛報約翰知；

就講共我行洗禮，

約翰著驚就倒退。

11. 向主講不合你，

請你予我辭；

我是應該就近你，

請你毋通來責備。

12. 耶穌講論到這，

請你毋通推；

欲作模範愛謙卑，

著行所有的禮儀。

13. 這約翰毋敢推，

耶穌就洗禮；

連鞭對水就peh起，

看見奇怪的代誌。

14. 天忽然為伊開，

看見有一位；

就是上帝的聖神，

親像茈仔teh降臨。

15. 這茈仔是聖神，

歇佇主頂面；

對天閣出神的聲，

予人聽著真大驚。

16. 出聲講這个囝，

真正得我疼；

伊是予我所歡喜，

世間人人愛聽伊。
