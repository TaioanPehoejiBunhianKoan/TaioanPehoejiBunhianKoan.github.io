---
title: "信徒行為歌"
categories:
  - 詩
tags:
  - 賴江 Loā Kang
toc: true
toc_sticky: true
---

# Sìn-tô͘ hêng-uî Koa

## 文獻資訊

| 項目 | 資料 |
|---|---|
| 作者 | 賴江 Loā Kang |
| 卷期 | 台灣教會公報 |
| 卷期 | 第659號 |
| 日期 | 1940/2 |
| 頁數 | 17-18 |

## 白話字（原文數位化）

II. Sìn-tô͘ hêng-uî Koa

Chháu-tun: Loā Kang

1940.02 659 hō p.17-18

1. Goá siá sìn-tô͘ hêng-uî koa,

Chē chē sìn Chú bô piàn-oāⁿ,

Hêng-uî kiaⁿ lâng chin pháiⁿ khoàⁿ,

Sī bô Sèng Sîn tī sim-koaⁿ.

2. Lán chò Ki-tok ê ha̍k-seng,

Sī ài ū hó ê phín-hēng,

Giân-gú phín-hēng tio̍h toan-chèng,

Sū-sū sī ài chiàu Sèng-keng.

3. Khó-sioh ū-ê bô si̍t-chāi,

Lâi chhàng mô͘-kuí tī sim-lāi,

Hêng-uî iû-goân sī pháiⁿ-tāi,

Bû-ok put-chok lām-sám lâi.

4. Ū-ê chi̍t khoán tō-lí chiaⁿ,

Lâng nā khó͘-khǹg choan m̄ thiaⁿ,

Kóng i tō-lí loā chai-iáⁿ,

Pháiⁿ lō͘ chò i ti̍t-ti̍t kiâⁿ.

5. Kàu-hoē ū-ê bē chín-heng,

Ū-ê tian-tò sī khah léng,

Sī tuì sìn-tô͘ ū mâu-pēng,

Chò chhut chē-chē pháiⁿ hong-phêng.

6. Kīn-lâi kàu-hoē ài pò͘-tō,

Kóng sìn Ki-tok ē kái-chō,

Lâng ê pháiⁿ hēng ē pìⁿ hó,

Sìn Chú pháiⁿ-tāi chiū ē bô.

7. Chóng-sī lán nā pháiⁿ phín-hēng,

Chiū ē siū lâng ê phoe-phêng,

Bó͘ lâng to iā bô toan-chèng,

Siáⁿ lang to iā hiah khok hêng.

8. Sui-jiân kóng kàu chin phah-piàⁿ,

Chhut chīn khuì-la̍t toā sè siaⁿ,

Lán ê kiâⁿ-chò nā bô iáⁿ,

óng-huì pò͘-tō ê kang-tiâⁿ.

9. Kàu-hoē nā beh tit ho̍k-heng,

Goā tio̍h pò͘-tō toā chhut-cheng,

Lāi tio̍h phín-hēng toā siu-chéng,

Kiōng-tông hia̍p-le̍k bān-sū sêng.

10. Sìn-tô͘ ta̍k ji̍t tio̍h kéng-séng,

Put-sî kî-tó Chú bó thêng,

Kiám-tiám lán kiâⁿ ê phín-sèng,

Tio̍h hō͘ siā-hoē lâi hoan-gêng.

## 漢羅（Ùi原文改寫）

II. 信徒行為歌

草墩：賴江

1940.02 659號 p.17-18

1.我寫信徒行為歌，

濟濟信主無變換，

行為驚人真歹看，

是無聖神佇心肝。

2.咱做基督的學生，

是愛有好的品行，

言語品行著端正，

事事是愛照聖經。

3.可惜有的無實在，

來藏魔鬼佇心內，

行為猶原是歹代，

無惡不作濫參來。

4.有的一款道理精，

人若苦勸專毋聽，

講伊道理偌知影，

歹路做伊直直行。

5.教會有的袂振興，

有的顛倒是較冷，

是對信徒有毛病，

做出濟濟歹風評。

6.近來教會愛佈道，

講信基督會改造，

人的歹行會變好，

信主歹代就會無。

7.總是咱若歹品行，

就會受人的批評，

某人都也無端正，

啥人都也遐khok行。

8.雖然講到真拍拚，

出盡氣力大細聲，

咱的行做若無影，

枉費佈道的工程。

9.教會若欲得復興，

外著佈道大出征，

內著品行大修整，

共同協力萬事成。

10.信徒逐日著警醒，

不時祈禱主無停，

檢點咱行的品性，

著予社會來歡迎。
