---
title: "奇巧ê代誌"
categories:
  - 無分類
tags:
  - 無lo̍h名
toc: true
toc_sticky: true
---

# Kî-khá ê tāi-chì

## 文獻資訊

| 項目 | 資料 |
|---|---|
| 作者 | 無lo̍h名 |
| 卷期 | 臺灣府城教會報 |
| 卷期 | 第79卷 |
| 日期 | 1891/12 |
| 頁數 | 85 |

## 白話字（原文數位化）

Kî-khá ê tāi-chì

1891.12 TĒ CHHIT-CHA̍P-KÁU TIUN p.85-86

Kî-khá chiū-sī Tiong-kok ê cha-bó͘ gín-ná, chhut-sì tī Ē-mn̂g. Taⁿ beh chiong i-ê chhuì só͘ kā Sian-siⁿ kóng ê oē lâi siá tī ē-té, hō͘ lín Tâi-oân ê cha-bó͘ gín-ná tha̍k-liáu ē khah bêng-pe̍k:

I-ê oē kóng, Goá chha-put-to kàu cha̍p-hoè, hit-sî ū Goā-kok ê lâng lâi tī Ē-mn̂g khui Lú-o̍h, ài kà-sī cha-bó͘ gín- ná, ha̍k-seng ū ê toà tī Lú-o̍h, ū ê ji̍t--sî khì tha̍k niā-tiāⁿ. Ū chi̍t ji̍t goá ê lāu- pē chiū kā goá kóng, I ài khì Lú-o̍h khoàⁿ-khoàⁿ--leh; kah goá tio̍h kap i chò-hoé khì, iā kóng, Khiám-chhái hit ê Sian-siⁿ beh chiap-la̍p lí chò ha̍k-seng. Goán lāu-bú thiaⁿ-kìⁿ che oē, chiū chó͘-chí kóng, Tek-khak m̄ thang, ē hō͘ goá put- chí kiaⁿ. Goán lāu-pē chiah kóng, Si̍t- chāi m̄-bián kiaⁿ, hia ê Sian-siⁿ beh suí saⁿ hō͘ lí chhēng, soà beh kà lí tha̍k- chheh; taⁿ lâi khì hó mah?

Goá thiaⁿ-kìⁿ lāu-pē kóng, Suí ê saⁿ teh-beh hō͘ goá chhēng, sim lóng bô siūⁿ tuì pa̍t-mi̍h-khì; chhuì chin hó-táⁿ kóng, Goá kó-jiân bô chi̍t-tiám-á kiaⁿ, chin ài kap lí khì; taⁿ chit chūn lâi khì.

Goán lāu-pē suî-sî chhoā goá khì kàu tē; hit ê Sian-siⁿ chiū kā goá kóng, Lí tio̍h ta̍k ji̍t lâi tha̍k-chheh; m̄-kú lóng bô kóng-khí suí ê saⁿ beh ho͘ goá chhēng.

Khì bô loā-kú, goán lāu-pē lāu-bú chiū kóng, Cha-bó͘ gín-ná lâng siông-siông tuì ke-ni̍h chiūⁿ-lo̍h, chin-chiàⁿ sī put-piān, kuí-nā hāng ê pháiⁿ-sè; chiū siūⁿ beh hō͘ goá chhiâng-chāi toà tī o̍h-ni̍h koh khah hó. Goán lāu-pē chiū khì mn̄g Sian-siⁿ khoàⁿ án-ni ē chò-tit á-bē? Sian-siⁿ kóng, Hó.

Goá tiàm hia bô kuí-ji̍t, sim-ì siūⁿ ài tńg-khì khoàⁿ goán lāu-bú; m̄-nā ji̍t-- sî sim-būn, mê--sî iā sī ut-chut, háu kàu lóng bē khùn-tit. Sian-siⁿ tī lâu-téng teh khùn thiaⁿ-kìⁿ goá pi-ai ê siaⁿ, chiū mn̄g, Khoàⁿ sī sím-mi̍h lâng siáⁿ-sū m̄ khùn, teh háu? Goá chiū ìn i, Sī goá, goá chin chhi-chhám. I chiū koh mn̄g, Chhám siáⁿ tāi-chì? Goá kā i kóng, Sī siūⁿ-tio̍h goán lāu-bú, bē-tit tò-khì khoàⁿ i. Sian-siⁿ ū koh kóng, Taⁿ m̄ thang háu, goá beh thiàⁿ lí chhin-chhiūⁿ lín lāu-bú, lí nā chò kàu koai-koai, ū hó ê phín-hēng, goá iā teh-beh chhòng suí ê saⁿ hō͘ lí chhēng. Goá chiū liâm-piⁿ kóng, Hó-no͘h! Koh siūⁿ-tio̍h ū suí-saⁿ, sim-lāi chiū an-uì. Kàu bîn-á-chài Sian-siⁿ kiò goá lâi lâu-téng, chiong goá ê saⁿ-á-pān hō͘ chhâi-hông pâi-pí-pò͘, beh thang chò. Goá khoàⁿ hit tè pò͘ choân-choân sī hoe, chin-suí kàu-ke̍k; lo̍h-lâu-liáu chin hoaⁿ-hí kàu bē-kò͘--tit.

Goá kàu hiah kú iáu-boē sìn Iâ-so͘, iā bô sím-mi̍h ài thiaⁿ tō-lí ê khoán-sit. Kàu pàng-kè hit sî, goán tāi-ke beh tò- khì, Sian-siⁿ chiū kiò goá khì, hoan- hù kóng, Kî-khá ah! Lí nā tò-khì iàu-kín tio̍h thong-ti lín lāu-bú, kah i m̄ thang koh pài pu̍t, in-uī pu̍t m̄ sī oa̍h--ê, sī sí--ê; iā bē thiaⁿ-kìⁿ, iā bē kóng-oē, bē khoàⁿ-kìⁿ, bē ē tín-tāng. Tio̍h soà kā i kóng, I eng-kai tio̍h pài thiⁿ-téng ê Siōng-tè. Goá chiū ìn i kóng, Hó, goá chiah beh kā i kóng.

Tò-khì hit ê-hng goán lāu-bú iû-goân chiàu sî-siông teh sio-hiuⁿ, tiám-chek, pài-pu̍t; goá chiū kā i kóng, án-niâ ah! Sian-siⁿ ū hoan-hù goá kā lí kóng, M̄ thang pài-pu̍t; pu̍t kî-si̍t sī sí ê mi̍h, pài i tàu-tí bô sím-mi̍h lō͘-ēng. Goán lāu-bú liâm-piⁿ siū-khì, koh teh kiaⁿ; suî-sî tuì pu̍t kóng, Che sī gōng gín-ná lām-sám kóng-oē, m̄ bat saⁿ-nn̄g, kiû--lí m̄ thang siū-khì. Goá chiū koh kóng, Sian-siⁿ iā teh kóng, Pu̍t sī bē khoàⁿ- kìⁿ, bē thiaⁿ-kìⁿ, iā bē tín-tāng, chin- chiàⁿ sī sí, bô oa̍h. Goán lāu-bú it-hoat siū-khì, chiū am goá ê chhuì liâm-piⁿ pek-chhiat teh kiû hiah-ê pu̍t, tio̍h khoan-iông lîm-bín, m̄ thang khiàn-chek i-ê choē, iā m̄ thang siū-khì. Pài-liáu lāu-bú chò i khì chhòng tāi-chì; goá ka- tī teh siūⁿ, pu̍t m̄ chai ē siū-khì lâng á- bē? Chiah sô sīn-oá i, chi̍t-ē kā khoàⁿ pu̍t ê bīn, khoàⁿ i nn̄g-luí ba̍k-chiu chin toā-luí, chhin-chhiūⁿ teh gîn--goá, goá chin-kiaⁿ.

Koè kuí-nā ji̍t tú-tio̍h goán lāu-bú put-chí bô êng, teh chhòng tang, chhòng sai, soà beh khì chú-pn̄g, kah goá tio̍h khì tiám hiuⁿ-chek. Goá siūⁿ bē-hiáu--tit, chìn-thè lióng-lân, nā beh khì pài i, m̄-kú thiaⁿ-kìⁿ Sian-siⁿ kóng ê oē. Pài-pu̍t si̍t-chāi tek-choē Siōng-tè; chóng-sī m̄ ài kee̍k goán bú ê ì-sù, chiū ko͘-put-chiong oá-khì tiám. Goá ū tuì hiah-ê pu̍t kóng, Lí m̄ thang phah-sǹg goá si̍t-si̍t teh pài lí, si̍t-chāi bô án-ni, goá lóng m̄ sìn lín poàⁿ-ê; iā m̄ sī uī-tio̍h lín lâi sio-hiuⁿ tiám-chek, put-kò sī kan- ta beh sūn goán niâ ê bēng-lēng niā-tiāⁿ.

HIit ê-hng khì khùn, bô tiuⁿ-tî bāng-kìⁿ pu̍t kap goá chin kè-kàu, beh lâi hêng-hoa̍t goá, siūⁿ--tio̍h cháu-khì Sian- siⁿ in tau hō͘ i chiàu-kò͘ kàu ún. Suî-sî chiū kín-kín cháu, iân-lō͘ cháu, iân-lō͘ thiaⁿ-kìⁿ pu̍t ê kaha-pō͘-siaⁿ kho̍k-kho̍k háu chhin-chhiūⁿ teh jiok--goá. Kàu Lú-o̍h tuì lâu-téng ti̍t-ti̍t cháu ji̍p Sian- siⁿ ê khùn-pâng. Sian-siⁿ mn̄g goá, Siáⁿ- sū kiaⁿ kàu án-ni? Goá chiong chit-ê tāi-chì kā i kóng, Pu̍t chin siū-khì goá, beh ji̍p lâi lia̍h--goá. Teh kóng ê sî, hóng-hut koh thiaⁿ-kìⁿ pu̍t ê kha-pō͘-siaⁿ tī ē-kha teh pòng-pòng-háu. Sian-siⁿ chhiò kóng, M̄-bián kiaⁿ, lí lâi chē tiàm goá sin-piⁿ chiū an-ún, pu̍t tek-khak m̄ káⁿ chiūⁿ lâu-téng. Goá chiū bih tī i kha-ē teh chē iā lóng bô kiaⁿ. Hoan-sin cheng- sîn chiū chhíⁿ, chiong só͘ bāng-kìⁿ--ê kā lāu-bú kóng. I thiaⁿ-liáu chiū kóng, Gōng gín-ná m̄ thang hō͘ pu̍t siū-khì. Chiàu goá sim-lāi teh siūⁿ, Sian-siⁿ sī khah toā pu̍t, pu̍t m̄ káⁿ khì hia; tuì hit tia̍p goá chiū lóng bô kiaⁿ pu̍t.

iáu-kú goá lóng bô si̍t-sim iàu-kín tō- lí. Nā ū-sî kuī--teh kî-tó bóng ēng chhiú ng ba̍k-chiu; chóng-sī àm-chīⁿ chéng- thâu-á làng-phāng teh thau khoàⁿ, sī beh khoàⁿ pa̍t lâng ū án-ni á-bô. Goán Sian-siⁿ siông-siông kā goán ha̍k-seng kóng, Nā kî-tó hit sî ba̍k-chiu tio̍h pàng- kheh, in-uī lán kap Siōng-tè teh kóng-oē.

Goá ū chi̍t ê-hng koh-chài bāng-kìⁿ goán ha̍k-seng tāi-ke teh-beh kî-tó, iáu-boē kuī-lo̍h--khì ê sî, Sian-siⁿ chiū kā goán kóng, Siōng-tè iā tī lán ê tiong-kan, lín tāi-ke ba̍k-chiu tio̍h pàng kheh-kheh m̄ thang khui. Goá teh siūⁿ beh koh thau khoàⁿ, Siōng-tè nā ū iáⁿ lâi, goá chiū thang khoàⁿ-kìⁿ I; só͘-í ba̍k-chiu bî-khui chi̍t-ē lió, hut-jian8 khoàⁿ-kìⁿ kng nà-nà ti̍t-ti̍t pek-oá goá seng-khu, goá kiaⁿ kàu ngia̍uh-ngia̍uh-chhoah, chhut-siaⁿ teh hiàm phah-chhíⁿ goán lāu-bú. I chiū mn̄g goá, Kiaⁿ siáⁿ-sū? Goá chiah kā i kóng, Bāng-kìⁿ khoàⁿ-tio̍h Siōng-tè, kiaⁿ kàu beh sí--khì. I chiū an-uì goá, kah goá m̄ thang kiaⁿ, bāng-kìⁿ lóng bô iáⁿ, iā m̄ thang koh siūⁿ-khí hit-hō ê sū.

Goá chiū koh siūⁿ, khiám-chhái Siōng- tè pún-simn ē hō͘ goá bāng-kìⁿ, sī beh lâi chí-sī goá, hō͘ goá nā teh kî-tó sî ba̍k-chiū m̄ thang khui. āu-lâi goá chiàⁿ m̄ káⁿ khui-khoàⁿ; tú-tio̍h lâng kî-tó, goá ê ba̍k-chiu siông-siông ū pàng-kheh.

Koh bô joā-kú goá khah siông-sè teh thiaⁿ sian-siⁿ ê kà-sī, Siōng-tè ū un-tián siúⁿ-sù goá, ka-chài Segn3 Sîn khui goá ê sim, hō͘ goá khah oē-hiáu tit tō-lí, tì-kàu sìn-khò Iâ-so͘; só͘-í in ū chiap-la̍p goá choè kàu-hoē lāi ê lâng.

## 漢羅（Ùi原文改寫）

奇巧ê代誌

1891.12 第七十九張 p.85-86

奇巧就是中國ê查某囡仔，出世tī廈門。Taⁿ beh 將伊ê嘴所kā先生講ê話來寫tī下底，hō͘ lín台灣ê查某囡仔讀了會較明白：

伊ê話講，我差不多到十歲，hit時有外國ê人來tī 廈門開女學，ài教示查某囡仔，學生有ê toà tī女學，有ê日時 去讀niā-tiāⁿ。有一日我ê老父就kā我講，伊ài去女學看看--leh；kah我著kap伊作伙去，也講，Khiám-chhái hit ê 先生beh接納你做學生。阮老母聽見這話，就阻止講，的確m̄ thang，會hō͘我不止驚。阮老父才講，實在m̄免驚，hia ê先生beh suí 衫hō͘你穿，續beh教你讀冊；今來去好mah？

我聽見老父講，Suí ê衫 teh-beh hō͘我穿，心攏無想 tuì別物去；嘴真好膽講，我果然無一點仔驚，真ài kap你去；今這陣來去。

阮老父隨時chhoā我去到地；hit ê先生就kā我講，你著逐日來讀冊；m̄-kú攏無講起suí ê衫beh ho͘我穿。

去無偌久，阮老父老母就講，查某囡仔人常常tuì 街--裡上路，真正是不便，幾若項ê 歹勢；就想beh hō͘ 我chhiâng在toà tī學裡koh 較好。阮老父就去問先生看án-ni會做得抑bē？先生講，好。

我tiàm hia無幾日，心意想 ài轉去看阮老母；m̄但日時心悶，暝--時也是鬱卒，哮到攏bē睏tit。先生tī樓頂teh睏聽見我悲哀ê聲，就問，看是甚物人啥事 m̄睏，teh哮？我就應伊，是我，我真悽慘。伊就koh問，慘啥代誌？我kā伊講，是想著阮老母，bē得倒去看伊。先生有koh講，今m̄ thang 吼，我beh疼你親像lín 老母，你若做到乖乖，有好ê 品行，我也teh-beh chhòng suí ê 衫hō͘你穿。我就liâm-piⁿ 講，好no͘h！Koh想著有suí衫，心內就安慰。到明仔再先生叫我來樓頂，將我ê 衫仔辦hō͘裁縫排比布，beh thang做。我看hit塊布全全是花，真suí到極；落樓了真歡喜到bē顧--tit。

我到hiah久iáu-boē信耶穌，也無甚物ài聽道理ê款式。到放假hit時，阮大家beh倒去，先生就叫我去，吩咐講，奇巧ah！你若倒去要緊著通知lín老母，教伊m̄ thang koh拜佛，因為佛m̄是活ê，是死--ê；也bē聽見，也bē講話，bē看見，bē會振動。著續kā伊講，伊應該著拜天頂ê 上帝。我就應伊講，好，我才beh kā伊講。

倒去hit e昏阮老母猶原照時常teh燒香、點燭、拜佛；我就kā伊講，阿娘ah！先生有吩咐我kā你講，M̄ thang拜佛；佛其實是死ê物，拜伊到底無甚物路用。阮老母liâm-piⁿ受氣，koh teh驚；隨時對佛講，這是戇囡仔 lām-sám講話，m̄ bat三兩，求--你 m̄ thang受氣。我就koh講，先生也teh講，佛是bē看見，bē聽見，也bē振動，真正是死，無活。阮老母一發受氣，就掩我ê嘴liâm-piⁿ 迫切teh求hiah-ê佛，著 寬容憐憫，m̄ thang譴責伊ê罪，也m̄ thang受氣。拜了老母做伊去創代誌；我家己teh想，佛m̄知會受氣人抑ē？才sô身倚伊，一下kā看佛ê面，看伊兩蕊目睭真大蕊，親像teh凝--我，我真驚。

過幾若日tú著阮老母不止無閒，teh創東，創西，續beh去煮飯，教我著去點香燭。我想bē曉--tit，進退兩難，若beh 去拜伊，m̄-kú聽見先生講ê 話。拜佛實在得罪上帝；總是m̄ ài激阮母ê意思，就姑不chiong倚去點。我有對 hiah-ê佛講，你m̄ thang 扑算我實實teh拜你，實在無án-ni，我攏m̄信lín半個；也m̄是為著 lín來燒香點燭，不過是kan-ta beh順阮娘ê命令niā-tiāⁿ。

Hit ê昏去睏，無張持夢見佛kap我真計較，beh來刑罰我，想著走去先生in tau hō͘伊照顧到穩。隨時就緊緊走，沿路走，沿路聽見佛ê腳步聲kho̍k-kho̍k 吼親像teh jiok我。到女學tuì樓頂直直走入先生ê睏房。先生問我，啥事驚到án-ni？我將這個代誌kā伊講，佛真受氣--我，beh入來掠我。Teh講ê時，彷彿koh聽見佛ê腳步聲 tī下腳teh pòng-pòng哮。先生笑講，M̄免驚，你來坐tiàm 我身邊就安穩，佛的確m̄ 敢上樓頂。我就bih tī伊腳下 teh坐也攏無驚。翻身精神就醒，將所夢見--ê kā老母講。伊聽了就講，憨囡仔m̄ thang hō͘佛受氣。照我心內teh想，先生是較大佛，佛m̄敢去hia；tuì hit tia̍p我就攏無驚佛。

iáu-kú我攏無實心要緊道理。若有時跪--teh祈禱bóng用手掩目珠；總是暗靜指頭仔làng縫teh偷看，是beh看別人有án-ni 抑無。阮先生常常kā阮學生講，若祈禱hit時目睭著放 kheh，因為咱kap上帝teh講話。

我有1 ê昏koh再夢見阮學生大家teh-beh祈禱，iáu-boē跪落--去ê時，先生就kā 阮講，上帝也tī咱ê中間，lín大家目珠著放kheh-kheh m̄ thang開。我teh想beh koh 偷看，上帝若有影來，我就 thang看見伊；所以目珠微開一下lió，忽然看見光nà-nà 直直迫倚我身軀，我驚到 ngia̍uh-ngia̍uh-chhoah，出聲teh 喊扑醒阮老母。伊就問我，驚啥事？我才kā伊講，夢見看著上帝，驚到beh死去。伊就安慰我，教我m̄ thang驚，夢見攏無影，也m̄ thang koh想起hit號ê事。

我就koh想，khiám-chhái上帝本身會hō͘我夢見，是beh來指示我，hō͘我若teh祈禱時目珠 m̄ thang開。後來我正m̄敢開看；tú著人祈禱， 我ê目珠常常有放kheh。

Koh無偌久我較詳細 teh聽先生ê教示，上帝有恩典賞賜我，佳哉聖神開我ê心，hō͘我較會曉得道理，致到信靠耶穌；所以in有接納我做教會內ê人。
