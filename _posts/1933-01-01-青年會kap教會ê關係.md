---
title: "青年會kap教會ê關係"
categories:
  - 散文
tags:
  - 無lo̍h名
toc: true
toc_sticky: true
---

# Chheng-liân-hoē kap Kàu-hoē ê koan-hē

## 文獻資訊

| 項目 | 資料 |
|---|---|
| 作者 | 無lo̍h名 |
| 卷期 | 台灣教會公報 |
| 卷期 | 第574卷 |
| 日期 | 1933/1 |
| 頁數 | 22 |

## 白話字（原文數位化）

Chheng-liân-hoē kap Kàu-hoē ê koan-hē

Lîm Tiâu-khé

1933. 01, no. 574, pp. 22

Chin kám-siā Siong-tè, tuì tī kàu-hoē tong-kio̍k ê kó͘-chhui kap chheng-liân-kan ê jia̍t-sêng, Tâi-oân Kàu-hoē ê chheng-liân ūn-tōng chám-jiân heng-khí. Chē-chē só͘-chāi ū cho͘-chit Chheng-liân-hoē, iā Chheng-liân-hoē ê liân-bêng í-keng sêng-li̍p.

Tī chit tiong-kan bē-bián-tit ē hoat-seng Chheng-liân-hoē kap Kàu-hoē koan-hē ê būn-tê. Sū-si̍t, kīn-lâi lióng-chiá-kan iā ū seⁿ-khí chē-chē thang khoà-lū ê sū-kiāⁿ. Tī chit-sî, lūn lióng-pêng thoân-thé ê siong-hō͘ koan-hē, chò tāi-ke ê chham-khó, iā m̄-sī bô lī-ek ê sū.

Kàu-hoē

Kàu-hoē ū nn̄g-khoán ì-sù, chiū-sī sè-kài-tek kàu-hoē (Universal church), kap tē-hng-tek kàu-hoē, chiū-sī cheng-sîn-tek ê, bô hun sî-tāi, bô lūn só͘-chāi ê Ki-tok-kàu ūn-tōng. iáu-kú goá m̄-sī beh kóng chit hō thiu-siōng-tek ê kàu-hoē.

Tē-hng-tek ê kàu-hoē, chiū-sī it-tēng ê sî-tāi, tī it-tēng ê tē-hng, ū hián-chhut it-tēng ê hêng-sek, só͘ chū-chi̍p Ki-tok-tô͘ ê thoân-thé. Goá chiū-sī beh kóng chit hō kàu-hoē.

Chit hō kàu-hoē ê iàu-sò͘, ū i kò-iú ê sìn-gióng kò-tiâu kap kàu-hoē chèng-tī. Sìn-gióng kò-tiâu nā bô saⁿ-tâng; kàu-hoē chèng-tī nā bô saⁿ-tâng, chiū hoat-seng chē-chē kàu-phài. Che sī tē-hng-tek kàu-hoē só͘-ū te̍k-pia̍t ê sèng-chit.

Chheng-liân-hoē

Chheng-liân-hoē ê teng-gī, chiàu 1855 nî 8 goe̍h, tī Pa-lí só͘ tēng ê Pa-lí phiau-chún 巴里標準 ū kóng-bêng.

["Ki-tok-kàu Chheng-liân-hoē, chiū-sī ēng Sèng-keng chò ki-chhó͘, jīm-tēng Iâ-so͘ Ki-tok chò kiù-sè Chú, iā sī Siōng-tè, tuì tī kàu-gī kap seng-oa̍h, ǹg-bāng ē chò I ha̍k-seng, tī chheng-liân kan kóng-khoah Siōng-tè ê kok ; tuì án-ni hia̍p-le̍k ê chheng-liân lâi cho͘-chit ê thoân-thé."]

(Boē-o͘n5)

## 漢羅（Ùi原文改寫）

青年會kap教會ê關係

Lîm Tiâu-khé

1933. 01, no. 574, pp. 22

真感謝上帝，對佇教會當局ê鼓吹kap青年間ê熱誠，台灣教會ê青年運動嶄然興起。濟濟所在有組織青年會，也青年會ê聯盟已經成立。

佇這中間袂免得會發生青年會kap教會關係ê問題。事實，近來兩者間也有生起濟濟thang掛慮ê事件。佇這時，論兩爿團體ê相互關係，做大家ê參考，也毋是無利益ê事。

教會

教會有兩款意思，就是世界tek教會(Universal church)，kap地方tek教會，就是精神tek ê，無分時代、無論所在ê基督教運動。猶久我毋是欲講這號抽象ê教會。

地方tek ê教會，就是一定ê時代，佇一定ê地方，有顯出一定ê形式，所聚集基督徒ê團體。我就是欲講這號教會。

這號教會ê要素，有伊各有ê信仰各條kap教會政治。信仰各條若無相同；教會政治若無相同，就發生濟濟教派。這是地方tek教會所有特別ê性質。

青年會

青年會ê定義，照1855年8月，佇巴里所定ê巴里標準巴里標準有講明。

[「基督教青年會，就是用聖經做基礎。認定耶穌基督做救世主，也是上帝，對佇教義kap生活，ǹg望會做伊學生，佇青年間廣闊上帝ê國；對按呢協力ê青年來組織ê團體。」]

(Bōe-ôan)
