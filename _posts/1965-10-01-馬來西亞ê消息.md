---
title: "馬來西亞ê消息"
categories:
  - 無分類
tags:
  - 無lo̍h名
toc: true
toc_sticky: true
---

# Má-lâi-se-a ê Siau-sit

## 文獻資訊

| 項目 | 資料 |
|---|---|
| 作者 | 無lo̍h名 |
| 卷期 | 台灣教會公報 |
| 卷期 | 第968號 |
| 日期 | 1965/10 |
| 頁數 | 12 |

## 白話字（原文數位化）

Má-lâi-se-a ê Siau-sit

Lim Chiàu

1965.10.15 P.12、16

Kám-siā kok-uī ê ài-kò͘ kap tāi-tó, hō͘ goá sūn-lī lâi oân-sêng tī Gī-kang hùn-liān ê kang-chok tī Má-lâi-a poàⁿ nî, taⁿ 9 ge̍h bé pêng-an kàu jīm-toē, chioh choá-bīn kā tāi-ke seh-siā.

Kong-pò-siā chú-pit ài goá koh siá tām-po̍h lâi choè tap-siā.

1. Sim chèng só͘ goān（心正所願）, tī muí pái kî-tó liáu, chê siaⁿ kóng "Sim chèng só͘ goān," put-chí ū chó͘-kok Bân-lâm ê khì-bī, koh hō͘ lâng chi̍t kóng chiū liáu-thiat hit ê ì-sù.

2. "Kám-siā" sī choè seng-oa̍h chih-chiap thong-ēng-gú, boē tuì boé ê lâng kiò kám-siā, boé ê lâng iā kiò kám-siā. Muí chi̍t hāng sū, siang-hong to kóng kám-siā. uī-tio̍h án-ni, siā-hoē, ka-têng kám-kak sio-lō un-loán. Tuì ū kám-siā, chū-jiân jî-jiân chiū m̄ bat ū thiaⁿ tio̍h chhoh pháiⁿ-chhuì kap oan-ke. uī-tio̍h ài chim-chiok chit ê sū ê thiat-tí, goá chiū kàu thêng-chhia-tiûⁿ, tê-sek, kong-chiòng ê só͘-chāi. Kó-jiân ū kám-siā ê só͘-chāi chiū bô oan-ke kap pháiⁿ-chhuì (khoàⁿ I Thiap 5:15-18).

3. Ma-lâi-a kàu-hoē (kok kàu-phài) ǹg ha̍p-it saⁿ thê-hê, sêng-li̍p "Hia̍p-chìn-hoē"（馬來亞基督教協進會）ê goân-in: Chiū-sī tī Ji̍t-pún chiàm-niá Má-lâi-a ê sî, ū chiong Sèng-kong-hoē, oē-lí Kong-hoē, Tiúⁿ-ló-hoē téng, kok kàu phài ê goā-kok soan-kàu-su, lóng chi̍p-tiong tī chi̍t ê kaⁿ-ga̍k 3 nî goā kú, tuì chit ê khoân-kéng tī kaⁿ-ga̍k lāi tāi-seng ha̍p-it, tī sìn-gióng, tī seng-oa̍h, tī kî-tó chū-jiân jī-jiân ha̍p-it liáu. Muí ji̍t liān-sip ha̍p-it, chiū tāi-ke kî-tó siong-iok, Chú nā iông-ún, tī chhut ga̍k āu it-tēng choè-chiâⁿ ha̍p-it ê kang; chiū-sī hiān-chāi ê ha̍p-it ūn-tōng.

4. Sîn-ha̍k-īⁿ pit-gia̍p āu, tio̍h keng-kè 6 nî kú chiah àn-li̍p choè chiàⁿ bo̍k, sī oē-lí Kong-hoē ê thoân-thóng. Sîn-ha̍k-īⁿ pit-gia̍p āu, thâu nn̄g nî kiò-choè chhì-iōng, tuì tē 3 nî khí chiap-siū choè nî-hoē chèng-sek hoē-oân, tē 5 nî li̍p choè hù bo̍k（副牧）, keng-kè 6 nî chiah àn-li̍p choè chiàⁿ bo̍k（正牧）=bo̍k-su. In án-ni tēng (1) ài hō͘ siàu-liân lâng ha̍k-si̍p khiam-pi kap sūn-ho̍k. (2) Hō͘ in khah láu-liān kap keng-giām, goā-kok liû-ha̍k ê iā tio̍h chiàu chit ê lō͘. In kám-kak sī chin hó ê hoat-tō͘.

5. Ma-lâi-a kìm-chí kong-chhiong（公娼） tī khì-chhia, lú-siā, tê-tiàm, chhài-koán, lóng sī ēng ta-po͘ ê, só͘-í kiám-chió toā soè siaⁿ kap saⁿ-phah. Chiàu pò-kò, 10 pái ê 9 pái lóng sī uī-tio̍h ū khǹg lú-chú, chiah oē siⁿ-khí tāi-chì.

Ū choē-choē in-sò͘, tì-kàu hō͘ lú-chú kap hū-lú, bô hoe-hiat ê hoà-chong kap tiám ian-chi, uī ba̍k-bâi, lóng sī táⁿ-pān sò͘-sò͘. Siat-sú tī mńg-po͘ nā ū tiám ian-chi kap koh-iūⁿ ê hoà-chong ê, chiū-sī pháiⁿ-mi̍h, khoài ín-iú lâng, iā khoài siū chhú-thê, che sī chit hāng ê te̍k-sek. án-ni, lú-chú oē sit-gia̍p á boē? Lú-chú ta̍k ê ū chin hó ê kang-chok kap siu-ji̍p, to iā bô sit-gia̍p, hoán-tńg hō͘ siā-hoē ū an-lêng tia̍t-sū. Goá kám-kak chin hó.

6. Lán ê soan-kàu-su him-bō͘ Kong-pò jia̍t, Tâi-oân khì ê soan-kàu-su chiap-tio̍h kong-pò kap hù-khan, ū-sî 4 kî á nn̄g kî choè chi̍t pái kià, thiaⁿ kóng sī uī-tio̍h sàng-liāu chin kuì. Goá hoê Tâi āu, keng-kè chiap-hia̍p, chiah chai (1) ài ēng po̍h-po̍h ê choá, te̍k-pia̍t uī-tio̍h hái-goā ìn kuí hūn.

(2) Tio̍h choè sin-bûn lâi kià.

(3) Tio̍h ta̍k kî suî-sî kià.

Taⁿ Kong-pò-siā ǹg-bāng oē chiàu án-ni, hō͘ hái-goā ê soan-kàu-su bián thèng-hāu.

7. Pe̍h-oē-jī tī Má-lâi-a kàu-hoē sī chin hó ê pang-chān. Ū joā-choē lāu a-pô tuì pe̍h-oē-jī tit-tio̍h chin hó ê chō͘-chiū, Sèng-keng oē hiah-nih se̍k, tī kàu-hoē choè chin hó ê kang, chiū-sī tuì pe̍h-oē-jī. Hiān-chāi joā-choē bo̍k-su chin sī kó͘-chhui pe̍h-oē-jī, lâi pang-chān hiah ê m̄-bat jī ê hiaⁿ-chí. iā tuì Tâi-oân tēng "oa̍h-miā ê bí-niû" kap boé choē-choē pe̍h-oē-jī ê chheh, lâi poê-iúⁿ in ê lêng-sèng, tī in ê kàu-hoē oē thang khoàⁿ tio̍h "Bân-lâm pe̍h-oē-jī Sèng-si." Chin sī hō͘ lán siūⁿ boē kàu ê.

## 漢羅（Ùi原文改寫）

馬來西亞ê消息

感謝各位ê 愛顧kap代禱，hō͘我順利來完成tī義工訓練ê工作tī 馬來亞半年，taⁿ 9月尾平安到任地，借紙面kā大家說謝。

公報社主筆愛我koh寫淡薄來做答謝。

1.心眾所願（心正所願），tī每擺祈禱了，齊聲講「心眾所願，」不止有祖國閩南ê氣味，koh hō͘人一講就了徹hit個意思。

2.「感謝」是做生活接接通用語， 賣對買ê人叫感謝，買ê人也叫感謝。每一項事，雙方to講感謝。為著án-ni，社會，家庭感覺燒-lō溫暖。對有感謝，自然而然就m̄ bat有聽著chhoh 歹嘴kap冤家。為著愛斟酌這個事ê徹底，我就到停車場，茶室， 公眾ê所在。果然有感謝ê所在就無冤家kap歹嘴(看I Thiap 5:15-18)。

3. 馬來亞教會(各教派) ǹg合一相提攜，成立「協進會」（馬來亞基督教協進會）ê原因:就是tī日本佔領馬來亞ê時，有將聖公會，衛理公會，長老會等， 各教派ê外國宣教師，攏集中tī一個監獄3年外久，對這個環境tī監獄內事先合一，tī信仰，tī生活，tī祈禱自然而然合一了。每日練習合一，就大家祈禱相約，主若容允，tī出獄後一定做成合一ê工;就是現在ê合一運動。

4.神學院畢業後，著經過6年久chiah 案立做正牧，是衛理公會ê傳統。神學院畢業後，頭兩年叫做試用， 對第3年起接受做年會正式會員，第5年立做副牧（副牧），經過6年chiah 案立做正牧（正牧）=牧師。In án-ni 訂(1) 愛hō͘少年人學習謙卑kap順服。(2) Hō͘ in khah老練kap經驗，外國遊學ê也著照這個路。In感覺是真好ê法度。

5. 馬來亞禁止公娼（公娼） tī汽車，旅社， 茶店， 菜館，攏是用ta-po͘ ê，所以減少大細聲kap相拍。照報告，10 擺ê 9擺攏是為著有勸女子， chiah會生起代誌。

有濟濟因素，致到hō͘ 女子 kap婦女，無花血ê 化妝 kap點胭脂， 畫目眉，攏是打扮素素。設使tī mńg-晡若有點胭脂kap各樣ê化妝ê，就是歹物，快引誘人，也快受取締，這是這項ê特色。án-ni， 女子會失業抑boē? 女子逐個有真好ê工作kap 收入，to也無失業，反tńg hō͘社會有安定秩序。我感覺真好。

6.咱ê宣教師欣慕公報熱，台灣去ê宣教師接著公報kap 副刊，有時4期抑兩期做一擺寄，聽講是為著送料真貴。我回台後，經過接洽， chiah知(1)愛用薄薄ê紙，特別為著海外印幾份。

(2) 著做新聞來寄。

(3) 著逐期隨時寄。

Taⁿ公報社ǹg望會照án-ni， hō͘海外ê宣教師免聽候。

7.白話字tī 馬來亞教會是真好ê幫贊。有joā-濟老阿婆對白話字得著真好ê chō͘-chiū，聖經會hiah-nih熟， tī教會做真好ê工，就是對白話字。現在joā-濟牧師真是鼓吹白話字，來幫贊hiah ê m̄-bat字 ê 兄姐。也對台灣訂「活命ê米糧」kap 買濟濟白話字 ê冊，來培養in ê靈性，tī in ê教會會thang看著 「閩南白話字聖詩。」真是hō͘咱想boē到ê。
