---
title: "怎樣會成一體"
categories:
  - 散文
tags:
  - 無lo̍h名
toc: true
toc_sticky: true
---

# Cháiⁿ-iūⁿ ē chiâⁿ chi̍t thé

## 文獻資訊

| 項目 | 資料 |
|---|---|
| 作者 | 無lo̍h名 |
| 卷期 | 台灣教會公報 |
| 卷期 | 第677期 |
| 日期 | 1941/8 |
| 頁數 | 1-2 |

## 白話字（原文數位化）

Cháiⁿ-iūⁿ ē chiâⁿ chi̍t thé

1941年8月677期       1-2

Lán khì Se-á oan hái-piⁿ khoàⁿ-khoàⁿ, chêng-bīn hái-chuí lâm-sek, āu-bīn chhiū-ba̍k chheⁿ-chhuì. Hut-jiân khí thàu-hong , chi̍t phiàn pe̍h-soa hō͘ hong só͘ chhoe, kńg-khì chin-chē ; éng toā, phah hái-piⁿ chio̍h-poâⁿ, chuí thè, chio̍h-poâⁿ goân-chāi; sui siū hong chhoe, ia̍h bô tín-tāng. Chio̍h-poâⁿ kap soa siū-tio̍h táⁿ-kek, nn̄g hāng hêng-sè thài bô sio-siāng? Soa, soàⁿ-soàⁿ, bô ha̍p chi̍t-thé; chio̍h-poâⁿ kian-tēng, í-keng chiâⁿ chi̍t-thé. I goân-pún sī thô͘, chē-chē nî kú tiàm tī tē ê lāi-bīn , siū tio̍h teh tāng, á-sī keng-koè hoà-ha̍k ê chok-iōng, pìⁿ-chò kiat-tēng ê mi̍h, í-āu chhut-hiān tī tē-bīn. Taⁿ lán kàu-hoē tio̍h cháiⁿ-iūⁿ chiah ē chiâⁿ-chò chi̍t-thé, chhin-chhiūⁿ hái-piⁿ ê chio̍h-poâⁿ?

Suî lâng tio̍h liân tī Ki-tok. Ki-tok sī chī-chuī? Sī ú-tiū ê Chú-chiáⁿ, lán kiám káⁿ án-ni siūⁿ, beh liân tī I? Tī koh-oa̍h cheh, Ngô͘-kok ū nn̄g ê khit-chia̍h, tú-tio̍h chi̍t ê toā-koaⁿ. Khit-chia̍h sàng toā-koaⁿ ke-nn̄g, koh kā i chim-chhuì. Toā-koaⁿ hō͘ hong-sio̍k pé-pa̍k, tiām-tiām hō͘ in chim . Khit-chia̍h khì liáu, toā-koaⁿ kín chhit i ê chhuì-phoé, m̄-goān kap khit-chia̍h pêⁿ-téng. Lán tī Chú ê bīn-chêng si̍t-chāi sī khit-chia̍h, Ki-tok ê chhin-chhiūⁿ hit ê toā-koaⁿ bē, kiám beh kap lán pêng-téng? Ki-tok bô chhin-chhiūⁿ hit-ê; I hoaⁿ-hí chhut-sì chò lâng , lâi jīn lán chò I ê hiaⁿ-tī chí-moē(Hi-pek-lâi 2:11). Koh khah bî-biāu, thiàⁿ-thàng chin chhim, khiam-pi kàng-kē, ài lán kap I kiat-liân chò chi̍t-thé. Chú kóng, Lín tio̍h tiàm tī goá, goá ia̍h tiàm tī lín. Siat-sú ki bô liân tī phû-tō chhiū, chiū bē ka-tī kiat koé-chí; lín nā bô tiàm tī goá ia̍h sī án-ni. Goá chiū-sī phû-tô-chhiū, lín chiū-sī ki; tiàm tī goá, ia̍h goá tiàm tī i ê, chiū kiat koé-chí chē-chē(Iok-hān 15:4-15).

Taⁿ lán tuì sìn lâi kap Chú liân-ha̍p(Iok-hān 6:35), tuì siú tō-lí lâi kian-kò͘ I(Iok-hān 14:23), tuì kî-tó lâi siong-thong I(Iok-hān 14:13), tuì sé-lé lâi chèng-bêng I(Ko-lô-se 3:27,28). Lán kò-jîn kò-jîn, nā lóng liân tī Chú Iâ-so͘, chiū ē chiâⁿ-chò chi̍t-thé.

Ta̍k nî lóng ū khoàⁿ lâng chò koé pa̍k chàng; taⁿ ài chhéng mn̄g, chàng àn-choáⁿ tio̍h pa̍k, koé àn-choáⁿ m̄-bián? Lâng ìn kóng, Chàng, sī chu̍t-bí chi̍t-lia̍p chi̍t-lia̍p, sang-sang soàⁿ-soàⁿ, tio̍h ēng chàng-hio̍h lâi pau, ēng iû-moâ lâi pa̍k, chiah ē kui lia̍p. Koé, sī bí koè chìm, chi̍t-lia̍p chi̍t-lia̍p bō kàu iù-iù, pìⁿ koé chhè, khoàⁿ ài chhiau thn̂g, á beh pau āⁿ, ē thang chhòng kui ê , m̄-bián pa̍k. Hiān-sî lán kàu-hoē teh kiâⁿ tāi-chì, ū chi̍t-thé á-bô? ū. Chiàu lí teh khoàⁿ, sī chhin-chhiūⁿ pa̍k-chàng chi̍t-thé, á-sī chò koé chi̍t-thé? Hé, goá bē-hiáu ìn. Goá chí-ū ē hun-piat ta̍k-ê nā sim khǹg pa̍t-mi̍h, iû-goân siū-thok, chiàu sî-kan, chiàu chhù-sū lâi chū-chi̍p, che sī chhin-chhiūⁿ pa̍k-chàng. Nā lâng-lâng ū in ê phian-kiàn, kò͘ tē-uī, oàn-tò͘ sim, khoàⁿ-khin lâng, ǹg sè-kan, kiû miâ-siaⁿ, tham châi-lī, hun tóng phài, kiat-oàn, siūⁿ siâ, chiah ê pháiⁿ , siū Sèng Sîn ê kám-hoà, khò Sèng Sîn ê lêng-le̍k lâi tû-bia̍t, chhin-chhiūⁿ bí koè chìm, koè bô; tuì án-ni , thiàⁿ-thàng hoat-seⁿ, tāi-ke saⁿ thê-hê, hô-pêng chhiong-moá, sū-bū khoái pān-lí, che sī chhin-chhiūⁿ koé ê chi̍t-thé. Lo̍h sǹg khì chhoe, phòng sai-sai, nńg sìm-sìm(Sù-tô͘ Hēng-toān 9:31), Kiù chú tek-khak hoaⁿ-hí ēng tī kim-sè ê khòng-iá tē, lâi iúⁿ-chhī, m̄-nā gō͘-chheng lâng(Sù-tô͘ Hēng-toān 11:23─24; II Ko-lîm-to 5:9, 6:10).

Hi-bōng m̄-nā pān-sū ê ki-koan chò chi̍t-thé, choân kàu-hoē káng kuí-nā bān lâng, ia̍h lóng chiâⁿ-chò chi̍t-thé, tek-khak ē chhin-chhiūⁿ hái-piⁿ ê chio̍h-poâⁿ, kian-kò͘ khiā-chāi, tí-khòng sè-chiūⁿ téng-téng ê hong-pho, lâi khah-iâⁿ(Iok-hān 16:33 ; I Iok-hān 5:4─5).

Thiàⁿ-thàng lán ê Kiù-chú Iâ-so͘ , í-keng ū thè lán kî-tó kóng, Goá m̄-nā uī-tio̍h chiah ê lâng kiû, ia̍h uī-tio̍h tuì in ê oē, lâi sìn goá ê lâng kiû; hō͘ in lóng chò chi̍t-ê; chhin-chhiūⁿ Pē lí tiàm tī goá, goá tiàm tī lí, hō͘ in ia̍h án-ni tiàm tī lán(Iok-hān 17:20─21). Goān lán tāi-ke ji̍t-siông ê seng-oa̍h ē si̍t-hiān Kiù-chú kî-tó ê hāu-le̍k, chiâⁿ-chò chi̍t-thé.

## 漢羅（Ùi原文改寫）

怎樣會成一體

1941年8月677期       1-2

咱去西仔灣海邊看看，前面海水藍色，後面樹木青翠。忽然起透風，一片白沙予風所吹，捲去真濟；湧大，拍海邊石磐，水退，石磐原在；雖受風吹，亦無振動。石磐佮沙受著打擊，兩項形勢thài無相像？沙，散散，無合一體；石磐堅定，已經成一體。伊原本是土，濟濟年久tiàm佇地的內面，受著teh重，抑是經過化學的作用，變做結tēng 的物，以後出現佇地面。Taⁿ咱教會著怎樣才會成做一體，親像海邊的石磐？

隨人著連佇基督。基督是chī-chuī？是宇宙的主宰，咱kiám敢按呢想，欲連佇伊？佇閣活節，俄國有兩个乞食，拄著一个大官。乞食送大官雞卵，閣共伊chim喙。大官予風俗背縛，恬恬予in chim。乞食去了，大官緊擦伊的喙phoé，毋願佮乞食平等。咱佇主的面前實在是乞食，基督的親像彼个大官bē，kiám欲佮咱平等？基督無親像彼个；伊歡喜出世做人，來認咱做伊的兄弟姊妹(希伯來2：11)。閣較微妙，疼痛真深，謙卑降低，愛咱佮伊結聯做一體。主講，恁著tiàm佇我，我亦tiàm佇恁。設使枝無連佇葡萄樹，就袂家己結果子；恁若無tiàm佇我亦是按呢。我就是葡萄樹，恁就是枝；tiàm佇我，亦我tiàm佇伊的，就結果子濟濟(約翰15：4-15)。

Taⁿ咱對信來佮主聯合(約翰6：35)，對守道理來堅固伊(約翰14：23)，對祈禱來相通伊(約翰14：13)，對洗禮來證明伊(歌羅西3：27，28)。咱個人個人，若攏連佇主耶穌，就會成做一體。

逐年攏有看人做粿縛粽；taⁿ愛請問，粽按怎著縛，粿按怎毋免？人應講，粽，是秫米一粒一粒，鬆鬆散散，著用粽葉來包，用油麻來縛，才會規粒。粿，是米過浸，一粒一粒磨到幼幼，變粿粞，看愛chhiau糖，抑欲包餡，會通chhòng規个，毋免縛。現時咱教會teh行代誌，有一體抑無？有。照理teh看，是親像縛粽一體，抑是做粿一體？Hé，我袂曉應。我只有會分別逐个若心囥別物，猶原受託，照時間，照次序來聚集，這是親像縛粽。若人人有in 的偏見，顧地位，怨妒心，看輕人，向世間，求名聲，貪財利，分黨派，結怨，想邪，chiah 的歹，受聖神的感化，靠聖神的能力來除滅，親像米過浸，過磨；對按呢，疼痛發生，大家相提攜，和平充滿，事務快辨理，這是親像粿的一體。落算去吹，膨sai-sai，軟sìm-sìm(使徒行傳9：31)，救主的確歡喜用佇今世的曠野地，來養飼，m̄-nā五千人(使徒行傳11：23─24；哥林多後書5：9，6：10)。

希望m̄-nā辦事的機關做一體，全教會講幾若萬人，亦攏成做一體，的確會親像海邊的石磐，堅固徛chāi，抵抗世上等等的風波，來較贏(約翰16：33 ；伊約翰5：4─5)。

疼痛咱的救主耶穌，已經有替咱祈禱講，我m̄-nā為著chiah 的人求，亦為著對in 的話，來信我的人求；予in攏做一个；親像父你tiàm佇我，我tiàm佇你，予in亦按呢tiàm佇咱(約翰17：20─21)。願咱大家日常的生活會實現救主祈禱的效力，成做一體。
