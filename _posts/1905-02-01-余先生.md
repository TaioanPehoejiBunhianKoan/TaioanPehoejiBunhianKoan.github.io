---
title: "余先生"
categories:
  - 散文
tags:
  - 高金聲 Ko Kim-seng
toc: true
toc_sticky: true
---

# Î Sian-siⁿ

## 文獻資訊

| 項目 | 資料 |
|---|---|
| 作者 | 高金聲 Ko Kim-seng |
| 卷期 | 台南府城教會報 |
| 卷期 | 第239張 |
| 日期 | 1905/2 |
| 頁數 | 19 |

## 白話字（原文數位化）

Î Sian-siⁿ

1905.02 239 koàn p.19

(Ko Kim-seng kì)

Î Jiâu-lí sian-siⁿ, lín bat i mah? Bat i, jī-cha̍p it nî chêng lâi Tâi-oân khai-siat Tiong-o̍h, poê-iúⁿ ha̍k-seng. Khí-thâu Tiong-o̍h siat tī Khó͘-chhù, āu-lâi o̍h-lāi ha̍k-seng ê siok-sià beh tó, chiū lâi kiàn-tì chi̍t keng sin Tiong-o̍h tī Sin-lâu lāi. Goán ǹg-bāng i ē thang kú-tn̂g toà Tâi-oân chai-poê Tiong-o̍h ê ha̍k-seng, put-hēng tī káu nî chêng sian-siⁿ-niû phoàⁿ-pīⁿ, bô ha̍p chuí-thó͘, chiū poaⁿ-soá khì Soàⁿ-thâu ê lāi-soaⁿ Gō͘-kiⁿ-phò͘, tiàm hia siat Tiong-o̍h, kà-sī kheh-lâng ê chú-tē. iā bat thiaⁿ-tio̍h i ū hoān-tio̍h piàn-suī ê pīⁿ, tī Eng-kok tiau-ióng hō͘ is-seng i-tī, chóng-sī bô chiâu-pī hó; nā-sī i thiàⁿ-tio̍h chit tang-pêng ê lâng, só͘-í phoe-miā koh koè-lâi Gō͘-kiⁿ-phò͘ kà ha̍k-seng.

Taⁿ Î Sian-siⁿ in hiān-sî àn-choáⁿ? Hāi, chin khó-sioh! Tī Tn̂g-soaⁿ koh khí pīⁿ, kàu se-le̍k chiaⁿ goe̍h 7 hō tī Gō͘-kiⁿ-phò͘ koè-óng. I lóng bô gín-ná. Sian-siⁿ-niû toaⁿ-sin toà sè-kan, iū-koh lám sin-miā. Sian-siⁿ ê bīn taⁿ bô thang koh khoàⁿ-tio̍h! Chá tī Tâi-oân chīn-tiong chò kang, chin gâu chai-poê chèng siàu-liân lâng, khui-thiah hok-im ke̍k-kî bêng-láng, khoán-thāi pa̍t-lâng choân-sim thiàⁿ-thàng. Sian-siⁿ sui-jiân bô tī Tâi-oân, nā-sī i só͘ chò ê kang iáu lâu tī Tâi-oân, sian-siⁿ sui-jiân lī-khui sè-kan, nā-sī i só͘ kiâⁿ ê hó iáu teh lī-ek lâng, só͘-í bē kìm-tit tio̍h siá kuí-jī chiūⁿ-pò lâi siàu-liām. Bāng khoàⁿ pò ê lâng thè sian-siⁿ-niû kî-tó, hō͘ i khò Chú lâi siū an-uì.

Lán Pē ê chhù chheng-khì êng-kng, Bô choē, bô pēⁿ, bô sí,

Bô koh lī-pia̍t hok-khì chiâu-chn̂g, Eńg-oán o-ló hoaⁿ-hí.

## 漢羅（Ùi原文改寫）

余先生

1905.02 239卷 p.19

(高金聲記)

余饒理先生，lín bat 伊--mah？ Bat 伊，21年來台灣開設中學，培養學生。起頭中學設tī 許--厝，後--來學內學生宿舍beh倒，就來建置1間新中學tī新樓內。阮向望伊會thang 久長 toà台灣栽培中學ê 學生，不幸tī 9年前先生娘破病，無合水土，就搬徙去汕頭ê內山五更舖，tiàm hia 設中學，教示客人ê子弟。也bat聽著伊有患著piàn-suī ê 病，tī英國調養hō͘ 醫生醫治，總--是無齊備好，若是伊疼著這東爿ê人，所以phoe命koh過來五更舖教學生。

今余--先生in現時àn-choáⁿ？Hāi!真可惜！Tī 唐山koh 起病，到西曆正月7號tī 五更舖過往。伊攏無囡仔。先生娘單身toà世間，為著lám身命，先生ê面今無thang koh看著！早tī台灣盡忠做工，真gâu栽培眾少年人，開拆福音極其明朗，款待別人全心疼痛。先生雖然無tī台灣，若是伊所做ê工iáu留tī台灣，先生雖然離開世間，若是伊所行ê好iauteh2 利益--人，所以bē禁tit著寫幾字上報來數念。望看報ê 人替先生娘祈禱，hō͘伊靠主來受安慰。

咱父ê厝清氣榮光，無罪、無病、無死，

無koh離別，福氣齊全，永遠o-ló、歡喜。
