---
title: "論基督再臨"
categories:
  - 散文
tags:
  - 陳明清 Tân Bêng-chheng
toc: true
toc_sticky: true
---

# Lūn Ki-tok Chài-lîm

## 文獻資訊

| 項目 | 資料 |
|---|---|
| 作者 | 陳明清 Tân Bêng-chheng |
| 卷期 | 台灣教會公報 |
| 卷期 | 第580卷 |
| 日期 | 1933/7 |
| 頁數 | 14 |

## 白話字（原文數位化）

Lūn Ki-tok Chài-lîm

Tân Bêng-chheng

1933.07 (580koàn) p.14

Chiap chêng-hō tē 15 bīn

III. Lūn Iû-thài lâng só͘ siú ê 7 ê cheh-kî.

Sèng-keng lūn Ki-tok chài-lîm ê sî-ji̍t, sui-jiân ū kóng, ‘'Hit-ji̍t hit-sî lâng m̄-chai, thiⁿ-sài iā m̄-chai, Kiáⁿ iā m̄-chai, to̍k-to̍k Pē chai nā-tiāⁿ''(Thài 24:36). Chóng-sī lán kiám m̄-thang chai, hiān-kim sī sio̍k tī sím-mi̍h sî-tāi, Chú ê chài-lîm sī kīn á m̄-sī mah ? Sìn-tô͘ sī chhin-chhiūⁿ chiúⁿ-keⁿ peng, èng-kai tio̍h chai mê-sî sī sím-mi̍h keⁿ ; nā bô, sī bô chīn pún-hūn ê chiúⁿ-keⁿ peng lah !

Tng Í-sek-la̍it peh-sìⁿ tī Ai-ki̍p kok ê sî, Mô͘-se chiū chhâ-khó Siōng-tè siúⁿ-sù A-pek-lia̍p-hán ê chhàm-gú. Tuì án-ni lâi tit-tio̍h chai Siōng-tè beh tháu-pàng Í-sek-lia̍t peh-sìⁿ chhut Ai-ki̍p hit ê sî í-keng beh kàu ; i chiū chiàu án-ni lâi kéng-séng (Chhòng 15:12---18).

Koh tng Í-sek-liat peh-sèⁿ siū-lia̍h khì Pa-pí-lûn liáu-āu, keng-koè beh 70 nî ê sî , Tān-í-lí tuì Iâ-lī-bí Sian-ti ê chheh , tit-tio̍h chai hiah ê peh-sìⁿ koh só͘-chai. Tuì án-ni lâi kéng-séng( Tān-í-lí 9:2; Iâ 25:11, 12, 29 :10).

Koh tng lán ê Chú thâu-chi̍t pái beh kàng-seng ê sî, sui-jiân bô lâng ē chai hit ê ji̍t, hi̍t ê sî ; iáu-kú ū kèng-khiân ê lâng chai hit ê sî í-keng kīn, pī-pān kéng-séng lâi thèng-hāu Chú. Chhin-chhiūⁿ Se- biān kap A-ná chiah-ê chiū-sī (Lō͘-ka 2:25 ,26).

Tuì án-ni hō͘ lán chai, sui-jiân lán m̄-chai hit ê ji̍t, hit ê sî, iáu-kú tuì gián-kiù Sèng-keng, ē thang hō͘ lán chai beh chài-lîm hit ê sî, sī kīn á m̄-sī.

Taⁿ ài lâi khe-khó Lī-bī-kì só͘ kì-chài Í-sek-lia̍t peh-sèⁿ chi̍t nî kan só͘ teh siú ê 7 ê cheh-kî, kap chit 7 ê cheh-kî tī Sin-iok sî-tāi só͘ hián-bêng iàu-kín ê sū (Chhiáⁿ khoàⁿ Lī-bī-kì 23 chiuⁿ).

Taⁿ ài chiong hit 7 ê cheh-kî, chiàu sūn-sū lâi siá tī ē-té : ----

1. Poâⁿ-koè-cheh

Chit ê cheh, sī teh kì-liām Í-sek-lia̍t peh-sèⁿ chhut Ai-ki̍p ê sî só͘ thâi sio̍k-choē ê iûⁿ-ko. Chit ê iûⁿ-ko sī teh chí Sin-iok ê Ki-tok,chiū-sī lâu-hoeh lâi kiù-sio̍k bān-bîn ê choē. Lán ê Chú tú tú sī tī Si̍p-jī-kè. Só͘-í Pó-lô kóng, ‘' In-uī lán Poâⁿ-koè-cheh ê iûⁿ-ko í-keng thâi, chiū-sī Ki-tok'' (I Ko-lîm-to 5:7).

2.  Bô-kàⁿ-cheh (Lī 23:6----8)

Chit ê cheh ū ê e̍k chò ‘'Tû-kàⁿ-cheh,'' sī teh piáu-bêng Sin-iok hok-im ê tō-lí. In-uī Sin-iok ê hok-im sī sio̍k tī in-tiám, m̄-sī sio̍k tī Kū-iok ê lu̍t-hoat. Só͘-í Iâ-so͘ kóng, ‘' Lín tio̍h tî-hông Hoat-lī-sài lâng ê kàⁿ, chiū-sī ké-hó ‘' (Lō͘ 12:1). Pó-lô iā kóng,''Kū ê kàⁿ tio̍h tû kàu chheng, hō͘ lín chiâⁿ-chò sin ê sn̂g, chhin-chhiūⁿ lín sī  bô kàⁿ ê ‘' ( I Lîm 5:7 ; Ka 5:1-9).

3. iô-be̍h-suī ê ji̍t (Lī 23:9-14)

Chit ê cheh, tī Sin-iok sī teh piáu-bêng Chú ê koh-oa̍h. Só͘-í Sèng-keng chheng-ho͘ Ki-tok chò chiah ê teh khùn ê thâu-chi̍t ê koh-oa̍h ê ; chiū-sī chò koh-oa̍h ê thâu-chuí ê koé-chí ( I Lîm 15:20 , 23 ; Hēng toān 16:23; Ko 1: 18 ; Khé-sī-lio̍k 1:5). Chú ê koh-oa̍h, kó-jiân ū èng-giām tī chit ê cheh-kî; in-uī Chú koh-oa̍h hit-ji̍t, tú-tú sī iô-beh-suī ê ji̍t.

4.Gō͘-sûn-cheh (Lī 23:15-22)

Chit ê cheh, tī Sin-iok sī teh piáu-bêng Sèng Sîn ê toā Kàng-lîm (Hēng-toān 2 chiuⁿ) . Chit ê cheh , sī tuì iô-be̍h-suī ê cheh sǹg-khí, keh 50 ji̍t teh siú ê cheh, só͘-í chiah kiò-chò Gō͘-sûn-cheh.

Tuì téng-bīn só͘ siá--ê , hō͘ lán thang chai, Chú siū tèng si̍p-jī-kè hit ji̍t, tú-tú sī Poâⁿ-koè-cheh ê iûⁿ-ko siū thâi ê ji̍t; Chú koh-oa̍h ê ji̍t, tú-tú sī iô-be̍h-suī ê ji̍t; Sèng Sîn toā kàng-lîm ê ji̍t, tú-tú sī tī Gō͘-sûn-cheh ê ji̍t.

Téng-bīn só͘ siá chit 4 ê cheh, só͘-piáu bêng Sin-iok iàu-kín ê sū, lóng sī sio̍k tī koè-khì ê sū-si̍t. Lóng ū chiàu án-ni lâi èng-giām; iā bô khah chá, iā bô khah bān.

5. Pûn sàu-kak ê ji̍t (Lī 23:23-25)

Chit ê cheh, tī Sin-iok sī teh piáu-bêng kàu-hoē sî-tāi ê lō͘-boé. Chú beh tuì thiⁿ kàng-lîm kàu khong-tiong , hit-sî beh pûn Siōng-tè ê sàu-kak , lâi hō͘ teh khùn ê sèng-tô͘ tit-tio̍h koh-oa̍h, iā hō͘ iáu oa̍h-teh ê sèng-tô͘ tit-tio̍h piàn-hoà, hō͘ in lóng saⁿ-kap siū-chiap-la̍p chiūⁿ khong-tiong ê sū. iā soà teh piáu-bêng Chú tiàu-chi̍p sì-soàⁿ tī bān-pang ê Í-sek-lia̍t peh-sìⁿ , tò-tńg khì in ê pún só͘-chāi ( I Lîm 15:52; I Thiap 4:16; Sài 27:13).

6. Sio̍k-choē ê ji̍t (Lī 23:26-32)

Chit ê cheh, sī teh piáu-bêng Í-sek-lia̍t peh-sìⁿ, tng Chú chài-lîm ê sî, choân-kok beh thòng-sim hoán-hoé, jīn Ki-tok chò in ê Ông, oá-khò I lâi sio̍k ka-tī ê choē. Tī hit-sî Í-sek-lia̍t peh-sìⁿ, tek-khak beh tit-tio̍h Chú kā in sio̍k-hoê ( Sat-ka-lī-a 12:10 - 12,13:1).

7. Tah chháu-chhù ê cheh (Lī 23:33-43)

Chit ê cheh, sī teh piáu-bêng Ki-tok chài-lîm tī tē-chiūⁿ, lâi chò ông chi̍t-chheng nî ê sî-tāi (Sat-ka-lī-a 14:16-19 ; Khé 21:1-6). Chá-sî Pí-tek khoàⁿ-tio̍h Iâ-so͘ tī soaⁿ-téng piàn-hoà, I ê hêng-chōng kng-nà-nà ê sî, chiū kóng , ‘'Tī-chia lâi khí saⁿ tè chháu-liâu-á: chi̍t keng hō͘ lí chi̍t keng hō͘ Mô͘-se, chi̍t keng hō͘ Í-lī-a'' (Thài 17:4).

Pí-tek kóng án-ni, sī in-uī i khoàⁿ-tio̍h Chú ê êng-kng, chiū siūⁿ-tio̍h chit ê Tah chháu-chhù ê cheh, ài Chú cheh-sî èng-giām. Chit ê cheh, só͘ piáu-bêng Chú lîm-kàu chò bān ông ê Ông ê sū. Chóng-sī tī hit-sî iáu-boē si̍t-hiān chheng-nî ông-kok. Chú chiūⁿ soaⁿ-téng lâi piàn-hoà, chí-ū sī chheng-nî ông-kok ê chi̍t ê sió-iáⁿ nā-tiāⁿ (II Pí 1:16-19).

(Boē-oân).

## 漢羅（Ùi原文改寫）

論基督再臨

陳明清

1933.07 (580卷)  p.14

接前號第15面

III.論猶太人所守的7个節期。

聖經論基督再臨的時日，雖然有講，「彼日彼時人毋知，天使也毋知，囝也毋知，獨獨父知若定」(太24：36)。總是咱敢毋通知，現今是屬佇啥物時代，主的再臨是近啊毋是mah ？信徒是親像守更兵，應該著知暝時是啥物更；若無，是無盡本份的守更兵啦！

當以色列百姓佇埃及國的時，摩西就查考上帝賞賜亞伯臘罕的讖語。對按呢來得著知上帝欲敨放以色列百姓出埃及彼个時已經欲到；伊就照按呢來警醒(Chhòng 15：12---18)。

閣當以色列百姓受掠去巴比倫了後，經過欲70年的時，但以理對耶利米先知的冊，得著知遐的百姓閣所知。對按呢來警醒(但以理9：2；耶 25：11，12，29 ：10)。

閣當咱的主頭一擺欲降生的時，雖然無人會知彼个日，彼个時；猶閣有敬虔的人知彼个時已經近，備辦警醒來聽候主。親像Se- biān佮A-ná遮的就是(路加2：25 ，26)。

對按呢予咱知，雖然咱毋知彼个日，彼个時，猶閣對研究聖經，會通予咱知欲再臨彼个時，是近啊毋是。

今愛來稽考利未記所記載以色列百姓一年間所咧守的7的節期，佮這7 个節期佇新約時代所顯明要緊的事(請看利未記23章)。

今愛將彼7个節期，照順序來寫佇下底：----

1.盤過節

這个節，是咧記念以色列百姓出埃及的時所刣贖罪的羊羔。這个羊羔是咧只新約的基督，就是流血來救贖萬民的罪。咱的主拄拄是佇十字架。所以保羅講，「因為咱盤過節的羊羔已經刣，就是基督」 (I哥林多5：7)。

2.無酵節 (利 23：6----8)

這个節有的譯做「除酵節」，是咧表明新約福音的道理。因為新約的福音是屬佇恩典，毋是屬佇舊約的律法。所以耶穌講，「恁著持防法利賽人的酵，就是假好」 (路 12：1)。保羅也講，「舊的酵著除到清，予恁成做新的床，親像恁是無酵的」 (I 5：7 ；加5：1-9)。

3.搖麥穗的日(利 23：9-14)

這个節，佇新約是咧表明主的閣活。所以聖經稱呼基督做遮的咧睏的頭一个閣活的；就是做閣活的頭水的的果子(I林15：20 ，23 ；行傳 16：23；哥 1：18 ；啟示錄1：5)。主的閣活，果然有應驗佇這个節期；因為主閣活彼日，拄拄是搖麥穗的日。

4.五旬節(利 23：15-22)

這个節，佇新約是咧表明聖神的大降臨(行傳2章)。這个節 ，是對搖麥穗的節算起，隔50日咧守的節，所以才叫做五旬節。

對頂面所寫的 ，予咱通知，主受釘十字架彼日，拄拄是盤過節的羊羔受刣的日；主閣活的日，拄拄是搖麥穗的日；聖神大降臨的日，拄拄是佇五旬節的日。

頂面所寫這4个節，所表明新約要緊的事，攏是屬佇過去的事實。攏有照按呢來應驗；也無較早，也無較慢。

5.歕哨角的日(利 23：23-25)

這个節，佇新約是咧表明教會時代的路尾。主欲對天降臨到空中，彼時欲歕上帝的哨角，來予咧睏的聖徒得著閣活，也予猶活咧的聖徒得著變化，予in攏相佮受接納上空中的事。也紲咧表明主召集四散佇萬邦的以色列百姓，倒轉去in的本所在(I林15：52；I帖 4：16；賽 27：13)。

6.贖罪的日(利 23：26-32)

這个節，是咧表明以色列百姓，當主再臨的時，全國欲痛心反悔，認基督做in 的王，倚靠伊來屬家己的罪。佇彼時以色列百姓，的確欲得著主共in贖回(撒迦利亞12：10 - 12，13：1)。

7.搭草厝的節 (利 23：33-43)

這个節，是咧表明基督再臨佇地上，來做王一千年的時代(撒迦利亞14：16-19 ；啟21：1-6)。早時彼得看著耶穌佇山頂變化，伊的形狀光爁爁的時，就講，「佇遮來起三塊草寮仔：一間予你一間予摩西，一間予以利亞」 (太17：4)。

彼得講按呢，是因為伊看著主的榮光，就想著這个搭草厝的節，愛主節時應驗。這个節，所表明主臨到做萬王的王的事。總是佇彼時猶未實現千年王國。主上山頂來變化，只有是千年王國的一个小影若定 (II比1：16-19)。

(未完)。
