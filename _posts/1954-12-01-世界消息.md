---
title: "世界消息"
categories:
  - 散文
tags:
  - 明有德 Bêng Iú-tek
toc: true
toc_sticky: true
---

# Sè-kài Siau-sit

## 文獻資訊

| 項目 | 資料 |
|---|---|
| 作者 | 明有德 Bêng Iú-tek |
| 卷期 | 台灣教會公報 |
| 卷期 | 第792號 |
| 日期 | 1954/12 |
| 頁數 | 9-10 |

## 白話字（原文數位化）

SÈ-KÀI SIAU-SIT

(Bo̍k-su: Bêng Iú-tek)

1954. 12, no. 792, pp. 9-10

Bí-kok.

Bí-kok kàu-hoē tī kuí-nā nî ê tiong-kan, hoē-iú jîn-sò͘ ū ke-thiⁿ choē-choē. Ki-tok-kàu ū choân peh-sìⁿ ê 35% (1953), Thian-chú-kàu 19% (1953). Kap 1940 nî pí-kàu Ki-tok-kàu ū ke-thiⁿ choân peh-sìⁿ ê 7%, Thian-chú-kàu ū ke-thiⁿ 3%.

ìn-tō͘.

1956 nî, chiū-sī Bí-kok Bí-í-bí-hoē khì ìn-tō͘ thoân-kàu 100 nî ê kì-liām. Tī hit sî Chóng-hoē beh chū-chi̍p tī Bí-kok ê Miⁿeapolis. uī-tio̍h chit ê kì-liām-hoē, ìn-tō͘ chin chhut-miâ ê Sèng-koa-tuī beh tāi-piáu ìn-tō͘ khì hù Chóng-hoē.

Lâm Bí.

Tī Lâm Bí Lō͘-tek Má-teng Sìn-gī-hoē ū heng-khí tī ta̍k só͘-chāi. Sui-jiân Thian-chú-kàu ū choē-choē nî ê le̍k-sú tī hit só͘-chāi, iáu-kú Sìn-gī-hoē ê hoē-iú ū 75 bān.

Ji̍t-pún.

Brunner Phok-sū kūn-lâi tī kàu-hoē káng-ián ê sî, ū o-ló kàu-hoē ka-têng lé-pài ê hong-hoat. I ū o-ló 3 tiám: (1) Chit khoán ê lé-pài ū khah chhin-chhiūⁿ Sin-iok lāi só͘ ū ê lé-pài. (2) Chit khoán ê hong-hoat, khah oē ióng-sêng hó ê jîn-bu̍t chhut-lâi. (3) oē khah pang-chān pêng sìn-tô͘ bat Sèng-keng.

Ka-ná-tāi.

Tī Tâi-oân choè kang choē-choē nî ê Gô͘ Ui-liâm Bo̍k-su-niû, hiān-sî toà tī Guelph ê só͘-chāi; i kin-nî 87 hè. Téng-ji̍t siu-tio̍h i ê phoe, kóng bô kuí lé-pài chêng, ū 4 ê Tâi-oân pêng-iú khì thàm i, chiū-sī kin-nî choè Chóng-hoē tāi-piáu chhut-kok ê. I kóng, khoàⁿ-kìⁿ in ê sî, ū kóng boē chhut ê hoaⁿ-hí, hui-siông kám-kek kàu lâu ba̍k-sái.

Pa-le̍k-su-thèng.

Ū chi̍t uī Ki-tok-kàu ê chí-tō-chiá Dr. MaxEnker, kūn-lâi pò-kò kóng, Sin to̍k-li̍p ê Í-sek-lia̍t kok ū sin khoán ê chheng-liân Ki-tok-tô͘ chiām-chiām chhut-lâi. In sui-jiân sìn Iâ-so͘ sī Bí-sài-a iáu-kú m̄-bián thoat-lī Iû-thài ê kū hong-sio̍k, iáu-kú oē thang chīn-tiong tī in ê kok-ka.

(Thāi-sio̍k).

## 漢羅（Ùi原文改寫）

世界消息

(牧師：明有德)

1954.12，no.792，pp.9-10

美國。

美國教會佇幾若年的中間，會友人數有加添濟濟。基督教有全百姓的 35% (1953)，天主教19% (1953)。佮1940年比較基督教有加添全百姓的 7%，天主教有加添3%。

印度。

1956年，就是美國美以美會去印度傳教100年的記念。佇彼時總會欲聚集佇美國的 Miⁿeapolis。為著這个記念會，印度真出名的聖歌隊欲代表印度去赴總會。

南美。

佇南美路德馬丁信義會有興起佇逐所在。雖然天主教有濟濟年的歷史佇彼所在，iáu-kú信義會的會友有75 萬。

日本。

Brunner博士近來佇教會講演的時，有呵咾教會家庭禮拜的方法。伊有呵咾3點：(1)這款的禮拜有較親像新約內所有的禮拜。(2)這款的方法，較會養成好的人物出來。(3) 會較幫贊爿信徒捌聖經。

加拿大。

佇台灣做工濟濟年的吳威廉牧師娘，現時蹛佇Guelph 的所在；伊今年87 歲。頂日收著伊的批，講無幾禮拜前，有4个台灣朋友去探伊，就是今年做總會代表出國的。伊講，看見in 的時，有講袂出的歡喜，非常感激到流目屎。

巴勒斯坦。

有一位基督教的指導者Dr。MaxEnker，近來報告講，新獨立的以色列國有新款的青年基督徒漸漸出來。In雖然信耶穌是彌賽亞iáu-kú毋免脫離猶太的 舊風俗，iáu-kú 會通盡忠佇in 的國家。

(待續)。
