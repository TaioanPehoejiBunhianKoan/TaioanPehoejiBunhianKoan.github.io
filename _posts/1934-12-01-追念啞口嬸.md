---
title: "追念啞口嬸"
categories:
  - 傳記
tags:
  - 無lo̍h名
toc: true
toc_sticky: true
---

# Tui-liām É-káu chím

## 文獻資訊

| 項目 | 資料 |
|---|---|
| 作者 | 無lo̍h名 |
| 卷期 | 台灣教會公報 |
| 卷期 | 第597卷 |
| 日期 | 1934/12 |
| 頁數 | 18 |

## 白話字（原文數位化）

Tui-liām É-káu chím

1934. 12, no. 597, pp. 18

(1) Tui-liām É-káu chím

Kò͘ Lîm--sī Chuí-bí (É-káu chím, i sī hiān-jīm Tân Pí-tek Tiúⁿ-ló ê lēng sian-bó). I sī pún kàu-hoē tiong, siōng lāu ê lú sìn-tô͘; tuì kuí-nî chêng, chiū bē thang kàu pài-tn̂g, iáu-kú i ê sìn kian-kò͘, chin jia̍t-sim khó-chhú ê chí-moē.

I sī toà tī Hoan-á-chhân, beh lâi Moâ-tāu lé-pài, tio̍h kiâⁿ phò͘-goā lō͘, chóng-sī lóng bô hiâm ià-siān, jia̍t-sim siú lé-pài.

Ū chi̍t pái beh lâi lé-pài, tī lō͘-tiong hō͘ chū-tōng-chhia kā i kauh-tio̍h kha-poâⁿ chin siong-tiōng, ia̍h-sī bô ai-oàn. In-uī lāu-lâng hī-khang tāng, bô thiaⁿ-kìⁿ chū-tōng-chhia kàu, hō͘ i kauh-tio̍h, tó tī lō͘-piⁿ, sái chū-tōng-chhia--ê, chò i cháu; āu-lâi chiah hō͘ lâng kā i kiù, chhia lâi moâ-tāu hō͘ sian-siⁿ i . Hit sî, goā lâng kap i ê hāu-siⁿ, beh kò hit ê sái chū-tōng-chhia--ê, nā-sī i khó͘-khǹg in m̄-thang, tio̍h thiàⁿ tuì-te̍k lâi soah-sū; si̍t-chāi sī si̍t-hêng Chú ê kà-sī, chīn-tiong ê lú-pī.

Bô phah-sǹg sī 10 goe̍h chhe-jī, hō͘ Chú tiàu--khì. Hiaⁿ-tī chí-moē thiaⁿ-kìⁿ i chiūⁿ-thiⁿ, chi̍t bīn m̄ kam, chi̍t bīn kā i hoaⁿ-hí. Tāi-ke put-sî teh siàu-liām i, chò lâng si̍t-chāi tio̍h chhin-chhiūⁿ án-ni!

## 漢羅（Ùi原文改寫）

追念啞口嬸

1934.12，no.597，pp.18

(1)追念啞口嬸

故林--氏水美 (啞口嬸，伊是現任陳彼得長老的令先母)。伊是本教會中，上老的女信徒；對幾年前，就袂通到拜堂，猶過伊的信堅固，真熱心可取的姊妹。

伊是蹛佇番仔田，欲來麻豆禮拜，著行舖外路，總是攏無嫌厭siān，熱心守禮拜。

有一擺欲來禮拜，佇路中予自動車共伊kauh著跤盤真傷重，亦是無哀怨。因為老人耳空重，無聽見自動車到，予伊kauh著，倒佇路邊，駛自動車--的，做伊走；後來才予人共伊救，捙來麻豆予先生醫。彼時，外人佮伊的後生，欲告彼个駛自動車--的，若是伊苦勸in毋通，著疼對敵來煞事；實在是實行主的教示，盡忠的女婢。

無拍算是10月初二，予主召--去。兄弟姊妹聽見伊上天，一面毋甘，一面共伊歡喜。大家不時咧數念伊，做人實在著親像按呢！
