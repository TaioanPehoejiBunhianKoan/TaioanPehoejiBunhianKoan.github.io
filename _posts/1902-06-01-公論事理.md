---
title: "公論事理"
categories:
  - 散文
tags:
  - 無lo̍h名
toc: true
toc_sticky: true
---

# Kong-lūn Sū-lí

## 文獻資訊

| 項目 | 資料 |
|---|---|
| 作者 | 無lo̍h名 |
| 卷期 | 台南府城教會報 |
| 卷期 | 第207張 |
| 日期 | 1902/6 |
| 頁數 | 47 |

## 白話字（原文數位化）

Kong-lūn Sū-lí

1902.06  207 koàn  p.47

1. Lé-pài-ji̍t chē hoé-chhia hoé-chûn sī tio̍h á m̄-tio̍h?

Taⁿ chiong hiaⁿ-tī koh chi̍t-lâng só͘ siá--ê kì tī ē-té hō͘ lín khoàⁿ.

Taⁿ lâi ìn Pò-lāi só͘ mn̄g An-hioh-ji̍t tah hoé-chûn hoé-chhia ū hoān-tio̍h á-bô?

I. Bô hoān-tio̍h An-hioh. Lán chai An-hioh-ji̍t m̄-sī beh hāi-lâng, sī chò kiù-lâng iú-ek lâng ê ji̍t. Lán í-keng chai An-hioh-ji̍t tio̍h giâm-siú; chóng-m̄-sī kìm-lâng it-chīn m̄-thang chia̍h-pn̄g, lim-ám, liân kiù-lâng, i-pēⁿ, iā soà m̄-thang. Nā án-ni kóng chū-jiân kò͘-chip put-thong. Chhiáⁿ lín chhì khoàⁿ Siōng-tè ū chiong lī-ek bān-lâng ê sū, bô An-hioh, ta̍k-ji̍t lóng teh kiâⁿ. Chiū-sī I ēng ke̍k-kî-toā ê koân-lêng hû tē-kiû, hō͘ tē-kiû, hong-khì, hûn, luî, tiān, hō͘, ji̍t, hái-chuí, ta̍k-hāng kok chiàu in ê chhù-sū tiân-tō͘ ūn-choán liû-hêng. Siat-sú Siōng-tè nā hō͘ tē-kiû tī An-hioh-ji̍t chiām-thêng lâi An-hioh chi̍t-ji̍t, thiⁿ-ē kiám-bē it-chīn bô oa̍h lâng? M̄-kú I tī lé-pài bô thêng, teh hō͘ lâng khò I lâi oa̍h. Khó-kiàn An-hioh-ji̍t chò lóng-chóng ê hó-sū, kiù-lâng, lī-ek lâng, bô hoān-tio̍h An-hioh-ji̍t ê si̍t-gī sī bêng. Phì-jū An-hioh-ji̍t tī Kî-āu ū put-hēng ê chhia-hu, hō͘ hoé-chhia kauh-chi̍h nn̄g-ki kha-kut. I tī-hia chhoē bô I-seng, khà tiān-pò lâi Tâi-lâm chhiáⁿ i-seng koáⁿ-kín chē hoé-chhia khì táⁿ-tia̍p. I-seng nā chē chhia khì, iā bô hoān-tio̍h An-hioh-ji̍t. Á-sī phì-jū chûn-nî tī Chheng-kok Gī-hô-thoân-huí hoán, oàn-tò͘ Se-kok ê kàu-sū kuí-nā-lâng, tâng-àm-iok lé-pài-ji̍t 9 tiám beh kú-sū; pài-la̍k ū kàu-iú tit chai, thàn in tio̍h chiām-pī, thiⁿ-phú-kng sī lé-pài-ji̍t, tú-gū ū hoé-chûn beh khì Hiong-káng, in chham ke-koàn tah hoé-chûn chek-sî khì Hiong-káng, iáu-kú bô hoān-tio̍h An-hioh (Má 10: 23). An-hioh-ji̍t nā ū kín-kip sū, m̄-thang chhiân-oān kàu pài-it chiah chò-ê, Siōng-tè í-keng hoaⁿ-hí thé-thiap. Lán chiū m̄-thang hiah chim-chiok chhui-mô͘ kiû-chhû.

II. Ū-hoān-tio̍h An-hioh. Tú-á kóng An-hioh-ji̍t tah hoé-chhia, hoé-chûn, bô hoān-tio̍h An-hioh-ji̍t. Taⁿ siáⁿ-sū kóng ū hoān-tio̍h? In-uī tāi-chì kiàn-sio̍k-tī thang khoan-oān, khó-khoaⁿ, khó-bān, sū-iú, sū-bû, m̄-bián tek-khak tī An-hioh ji̍t lâi chò, koh saⁿ gō͘ ji̍t, chi̍t-nî, poàⁿ-chài, chiah chò ē-sái-tit, tī lé-pài-ji̍t beh chò bêng-bêng chai kò͘-ì hoān. thang kóng sī m̄-tio̍h.

Phì-lūn goá ài kàu Kî-āu khoàⁿ-khoàⁿ, tān-gāi la̍k-ji̍t seng-lí bē tit lī, bô êng, tú-tn̄g An-hio̍h[sic.]-ji̍t sūn ki-hoē ū hoé-chhia beh khì, chiū tah khì Kî-āu hù lé-pài ē-po͘ phah tò-tńg Tâi-lâm, chiū bô chó͘-tòng pêng ji̍t ê kang-kò͘; á-sī lé-pài-ji̍t chá-khí 8 tiám ū hoé-chûn beh khui, chi̍t-ji̍t ē koáⁿ-kàu Tang-káng, goá ài khì hia bé hî-chhì, in-uī tī Tâi-lâm chám-jiân ū siau, chit-pang nā tah bô koh 10 ji̍t chiah ū ki-hoē, kiaⁿ-liáu siuⁿ bān, só͘-í khì tah ǹg-bāng āu lé-pài ē koáⁿ tò-tńg; á-sī ū hoé-chûn beh khì āu-soaⁿ, goá ài khì bé lo̍k-jiông kap chò hoàn-sau, chûn tī An-hioh-ji̍t 9 tiám beh khui, goá chiū khì tahh[sic.] oé[sic.]-chûn khì āu-soaⁿ ǹg-bāng hó thàn, koh poàⁿ goe̍h-ji̍t ē koáⁿ tò-tńg, nā bô khì kiaⁿ-liáu tio̍h koh poàⁿ goe̍h-ji̍t. Chiah-ê sū bô tek-khak iàu-kín kàu bē iân-chhiân pài-it, koh poàⁿ goe̍h-ji̍t iā bô tek-khak bô hó thàn, kiám-chhái chûn tú-tio̍h hoān-hong liân-sìⁿ-miā iā lân-pó; bô kóng seng-lí! "Koán-kiàn" m̄-sī ho͘N3-piān, sī ài lán tio̍h siūⁿ chhut kui êng-kng Siōng-tè, lī-ek lâng ê sū lâi chò.

(1) Lán pún-sin tio̍h chò sìn Chú ê lâng ê bô͘-iūⁿ; jia̍t-sim ho̍k-sāi Siōng-tè, tuì-tiōng An-hioh, tha̍k Sèng-keng kî-tó káng-kiù tō-lí, pò͘-tō ín-chhoā boē sìn ê lâng koh khah hó seng-lí ê hó-thàn.

(2) Tio̍h thé-thiap pa̍t-lâng. Lán tio̍h o̍h Pó-lô, sui-jiân thang chò, chò ia̍h bô kan-gāi tio̍h tō-lí, i iáu-kú m̄ chò, kan-ta ài thé-thiap chhián-sìn ê pa̍t-lâng, ín-chhoā in kiâⁿ chhim-sìn ê lō͘, bián-tit gāi-tio̍h in sìn boē chhim-ê, hō͘ in poa̍h-tó tī giâu-gî, kóng lán teh hoān An-hioh-ji̍t, lán tio̍h khek-kí khì lī-ek in. (Chhiáⁿ lín khoàⁿ Lô 14: 16, 19, 21-23, I Lîm. 8: 9, 10:23, 24, 31-33). Lán tng-chit ê Tiúⁿ-ló, Chip-sū, ji̍p-kàu ê hiaⁿ-tī, chí-moē, tāi-ke tio̍h o̍h Pó-lô sian-siⁿ it-bī kèng Siōng-tè khoàⁿ-phoà sè-kan, lâi thé-thiap hû-chhî chhián-sìn loán-jio̍k ê hiaⁿ-tī, bô-ài hoān-tio̍h An-hioh tì-kàu saⁿ-thàn saⁿ-hán, saⁿ-chhoā poa̍h-lo̍h kau-khut. Tâi-lâm ta̍k só͘-chāi ê hoē-iú bô lia̍h hoān An-hioh-ji̍t chò tāng-choē soà koàn-sì. Goān lán tāi-ke saⁿ bián-lē ké-khì hoān An-hioh-ji̍t ê tāng-choē; ǹg-bāng ta̍k kàu-hoē ê hoē-iú choân-sim pàng-sak sè-kan it-chhè ê sū-bū, tī An-hioh-ji̍t chhut-la̍t lâi siú, khoàⁿ Sèng-hoē ta̍k só͘-chāi ê lâng-gia̍h khah-chiâu-kàu lé-pài tn̂g siú an-hioh kèng-pài Siōng-tè, bián-tit hoān-tio̍h tī kó͘-chá-lâng ê kū chhia-lō͘ (Hi. 3: 7-14). Chiah thang ū hūn lâi hióng-siū éng-oán ê An-hioh tī thiⁿ-nih, pêng-an bān nî kú. À-bēng.

Chhiáⁿ lín tāi-ke koh siá-phoe lâi g-ī[sic.] lūn, he̍k-sī teng[sic.]-bīn hit-hāng á-sī ē-bīn chit 3 hāng ê tō-lí.

2. Chhut Thoân-tō ê sin-kim tio̍h chiàu sím-mi̍h hoat-tō͘ khah-hó?

3. Lán Tâi-lâm ê kàu-hoē tio̍h kap Ji̍t-pún kok ê Kàu-hoē sio-ha̍p á-sī kap Tiong-kok ê kàu-hoē sio-ha̍p?

4. Hiān-kim koh siat pún-tē Bo̍k-su ū sím-mi̍h lī-ek, iā ū sím-mi̍h chó͘-tòng?

## 漢羅（Ùi原文改寫）

公論事理

1902.06  207卷 p.47

1. 禮拜日坐火車火船是著抑毋著？

今將兄弟閣一人所寫-的記佇下底予恁看。

今來印報內所問安歇日搭火船火車有犯著抑無？

I. 無犯著安歇。咱知安歇日毋是欲害人，是做救人有益人的日。咱已經知安歇日著嚴守；總毋是禁人一盡毋通食飯，啉泔，連救人，醫病，也紲毋通。若按呢講自然固執不通。請恁試看上帝有將利益萬人的事，無安歇，逐日攏咧行。就是伊用極其大的權能扶地球，護地球，風氣，雲，雷，電，雨，日，海水，逐項各照in 的次序tiân度運轉流行。設使上帝若予地球佇安歇日暫停來安歇一日，天下敢袂一盡無活人？毋過伊佇禮拜無停，咧予人靠伊來活。可見安歇日做攏總的好事，救人，利益人，無犯著安歇日的實義是明。譬喻安歇日佇旗後有不幸的車夫，予火車軋折兩支跤骨。伊佇遐揣無醫生，敲電報來台南請醫生趕緊坐火車去táⁿ-tia̍p。醫生若坐車去，也無犯著安歇日。抑是譬喻前年佇清國義和團匪反，怨妒西國的教士幾若人，同暗約禮拜日9點欲舉事；拜六有教友得知，趁in著暫避，天殕光是禮拜日，拄遇有火船欲去香港，in參家眷搭火船即時去香港，猶過無犯著安歇(馬 10：23)。安歇日若有緊急事，毋通延緩到拜一才做的，上帝已經歡喜體貼。咱就毋通遐斟酌揣摹kiû-chhû。

II. 有犯著安歇。拄仔講安歇日搭火車，火船，無犯著安歇日。今啥事講有犯著？因為代誌見屬佇通寬緩，可寬，可萬，事有，事無，毋免的確佇安歇日來做，閣三五日，一年，半載，才做會使得，佇禮拜日欲做明明知故意犯。通講是毋著。

譬論我愛到旗後看看，但礙六日生理袂得離，無閒，拄搪安歇日順機會有火車欲去，就搭去旗後赴禮拜下晡拍倒轉台南，就無阻擋平日的工課；抑是禮拜日早起8點有火船欲開，一日會趕到東港，我愛去遐買魚翅，因為佇台南嶄然有銷，這幫若搭無閣10日才有機會，驚了傷慢，所以去搭向望後禮拜會趕倒轉；抑是有火船欲去後山，我愛去買鹿茸佮做販sau，船佇安歇日9點欲開，我就去搭火船去後山向望好趁，閣半月日會趕倒轉，若無去驚了著閣半月日。遮的事無的確要緊到袂延延拜一，閣半月日也無的確無好趁，檢采船拄著犯風連性命也難保；無講生理！「管見」毋是好辯，是愛咱著想出歸榮光上帝，利益人的事來做。

(1)咱本身著做信主的人的模樣；熱心服侍上帝，對重安歇，讀聖經祈禱講究道理，佈道引chhoā未信的人閣較好生理的好趁。

(2)著體貼別人。咱著學保羅，雖然通做，做亦無干礙著道理，伊猶過毋做，干焦愛體貼淺信的別人，引chhoā in行深信的路，免得礙著in信未深的，予in跋倒佇僥疑，講咱咧犯安歇日，咱著克己去利益in。(請恁看羅 14：16，19，21-23，I 林。8：9，10：23，24，31-33)。咱當職的長老，執事，入教的兄弟，姊妹，大家著學保羅先生一味敬上帝看破世間，來體貼扶持淺信軟弱的兄弟，無愛犯著安歇致到相趁相喊，相chhoā跋落溝窟。台南逐所在的會友無掠犯安歇日做重罪紲慣勢。願咱大家相勉勵改去犯安歇日的重罪；向望逐教會的會友全心放捒世間一切的事務，佇安歇日出力來守，看聖會逐所在的人額較齊到禮拜堂守安歇敬拜上帝，免得犯著佇古早人的舊車路 (希。3：7-14)。才通有份來享受永遠的安歇佇天裡，平安萬年久。À-bēng。

請恁大家閣寫批來議論，或是頂面彼項抑是下面這3項的道理。

2. 出傳道的薪金著照甚物法度較好？

3. 咱台南的教會著佮日本國的教會相合抑是佮中國的教會相合？

4. 現今閣設本地牧師有甚物利益，也有甚物阻擋？
