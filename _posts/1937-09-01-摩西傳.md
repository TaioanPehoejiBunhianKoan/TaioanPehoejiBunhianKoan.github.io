---
title: "摩西傳"
categories:
  - 詩
tags:
  - 無lo̍h名
toc: true
toc_sticky: true
---

# Mô͘-se Toān

## 文獻資訊

| 項目 | 資料 |
|---|---|
| 作者 | 無lo̍h名 |
| 卷期 | 台灣教會公報 |
| 卷期 | 第630號 |
| 日期 | 1937/9 |
| 頁數 | 20-21 |

## 白話字（原文數位化）

Mô͘-se Toān

Chiap 8 goe̍h 14 bīn

[Ē-té chit tè Si sī chiap tī 14 bīn ê Cha̍p-lio̍k]

1937年9月630期       20-21

23. Chim-chiok kā khoàⁿ khiā tiāⁿ-tiāⁿ,

Chhì-tiong hoat-chhut chin toā siaⁿ;

Liân-liân nn̄g kù kiò Mô͘-se.

Lí taⁿ só͘ khiā sī Sèng-tē.

24. ài chai siaⁿ-im tó-uī lâi?

Chiū-sī Thiⁿ-téng toā Chú-cháiⁿ;

Kóng goá Í-sek-lia̍t peh-sìⁿ,

Siū toā kan-khó͘ Ai-ki̍p--nih.

25. Kim-ji̍t lí khì hit só͘-chāi,

Kiù in kàu hó só͘-chāi lâi;

Mô͘-se sió-táⁿ pún m̄-khéng,

Chin Sîn chí-sī toā koân-lêng.

26. Suî-sî lī-pia̍t in ga̍k-hū,

Chun-thàn chin Sîn só͘ hoan-hù;

Soà toà ke-koàn Ai-ki̍p khì,

Hiaⁿ-ko A-lûn lâi ngiâ-chih.

27. Nn̄g-lâng saⁿ-chhoā kìⁿ Hoat-ló,

Chin Sîn ê oē lóng kéng-kò;

Bô gō͘ kun-ông chin káu-khiat,

Koh-khah thiau-lân Í-sek-lia̍t.

28. Chin Sîn boē oē koh jím-nāi,

Chioh ēng Mô͘-se kàng cha̍p-chai;

Tē-it hô-chuí pìⁿ-chò hoeh,

Tē-jī chuí-ke moá kiong-lāi.

29. Tē-saⁿ tîn-ai koà báng-luī,

Tē-sì hô͘-sîn moá ta̍k-uī;

Tē-gō͘ un-e̍k tī cheng-seⁿ,

Tē-la̍k lâng seⁿ to̍k-chhng pēⁿ.

30. Tē-chhit peng, phauh[sic], phah chhân-tē,

Tē-peh chháu-meh sì-koè poe;

Tē-káu saⁿ-ji̍t saⁿ-mê àm,

Tē-cha̍p ke-ke sí tióng-lâm.

31. Tuì-chia Ai-ki̍p Hoat-ló ông,

Chin-chiàⁿ bô hoat chiah khai-hòng,

Mô͘-se hit sî chiū ín-chhoā,

Cháu-chhut Ai-ki̍p bô koh toà.

32. Ti̍t-ti̍t ǹg tuì khòng-iá khì,

án-ni khó͘-lān chiū thoat-lī;

Hoat-ló chit-sî koh hō͘-hoé,

Chiū chhoā tāi-peng khì tui chhoē.

33. Peh-sìⁿ kiaⁿ-hiâⁿ khui-siaⁿ ai,

āu ū kun-bé, chêng ū hái;

Chin Sîn ū hoan-hù Mô͘-se,

ēng koáiⁿ kí chuí ná ta-tē.

34. Tiong-kan hián-hiān chit tiâu lō͘,

Lâm, lú, teh koè ēng kha-pō͘;

Ai-ki̍p tāi-peng iā tuì chuí,

Chīn-la̍t ti̍t-cháu chīn-la̍t tui.

35. Í-sek-lia̍t lâng lóng koè bīn,

Ai-ki̍p kun-bé chhiông-kông phîn;

Mô͘-se koh-chài ēng koáiⁿ kí,

Hái-chuí ha̍p-oá lóng im-sí.

36. Chhú-āu chhoā in sì-cha̍p tang,

Lâi-óng choan tī Sîn kap lâng;

Sèng-chêng seⁿ-chò ke̍k un-jiû,

Thiⁿ ē chèng-lâng bô chi̍t iú.

37. Só͘ kiâⁿ iàu-sū ū to-sò͘,

Só͘ choè kî-sū kham him-bō͘;

Nā-sī suî hāng kóng siông-sè,

Chêng tn̂g, choá té, hīn bē-ē.

38. Choē[sic]-iàu ê sū tī Se-nái,

Chiong Sîn ê Sū kà lâng chai,

Sîn-jiah koan[sic]-tiōng chō tâng-choâ,

Hō͘ sí ê lâng ē koh-oa̍h.

39. Gū-tio̍h peh-sìⁿ chò m̄-hó,

Tiong-sim jia̍t-chhiat thè kî-tó,

Sî-sî chīn-tiong tī Siōng-chú,

Koh chò sian-ti kóng chhàm-gú.

40. āu sí tī Nî-phò[sic]-soaⁿ--nih,

Liân-kí í-keng chi̍t-pah-jī;

Ba̍k-chiu bô hoe, hī bô tāng,

Giám-jiân m̄-sī choè lāu-lâng.

41. Chit toāⁿ kò͘-sū choè chhù-bī,

Chu-kun chhiáⁿ kàu pài-tn̂g--nih;

Nā khéng siông sè koh khàm-khêng,

Loē-tiong sū-chek koh-khah bêng.

## 漢羅（Ùi原文改寫）

摩西傳

接8月14面

[下底這塊詩是接佇14面的雜錄]

1937年9月630期 20-21

23. 斟酌共看徛定定，

刺中發出真大聲；

連連兩句叫摩西。

你taⁿ所徛是聖地。

24. 愛知聲音佗位來？

就是天頂大主宰；

講我以色列百姓，

受大艱苦埃及--裡。

25. 今日你去彼所在，

救in到好所在來；

摩西小膽本毋肯，

真神指示大權能。

26. 隨時離別in岳父，

遵趁真神所吩咐；

紲帶家眷埃及去，

兄哥亞倫來迎接。

27. 兩人相chhoā見法老，

真神的話攏警告；

無誤君王真狡譎，

閣較刁難以色列。

28. 真神袂會閣忍耐，

借用摩西降十災；

第一河水變做血，

第二水雞滿宮內。

29. 第三塵埃掛蠓類，

第四胡蠅滿逐位；

第五瘟疫佇精牲，

第六人生毒瘡病。

30. 第七冰，雹，拍田地，

第八草蜢四界飛；

第九三日三暝暗，

第十家家死長男。

31. 對遮埃及法老王，

真正無法才開放，

摩西彼時就引chhoā，

走出埃及無閣蹛。

32. 直直向對曠野去，

按呢苦難就脫離；

法老這時閣後悔，

就chhoā大兵去追揣。

33. 百姓驚惶開聲哀，

後有軍馬，前有海；

真神有吩咐摩西，

用枴指水若焦地。

34. 中間顯現這條路，

男，女，咧過用用跤步；

埃及大兵也對水，

盡力直走盡力追。

35. 以色列人攏過面，

埃及軍馬chhiông狂蹁；

摩西閣再用枴指，

海水合倚攏淹死。

36. 此後chhoā in四十冬，

來往專佇神佮人；

性情生做極溫柔，

天下眾人無一有。

37. 所行要事有多數，

所做奇事堪欣慕；

若是隨項講詳細，

情長，紙短，恨袂會。

38. 最要的事佇西奈，

將神的事教人知，

神蹟權杖造銅蛇，

予死的人會閣活。

39. 遇著百姓做毋好，

忠心熱切替祈禱，

時時盡忠佇上主，

閣做先知講讖語。

40. 後死佇尼波山--裡，

年紀已經一百二；

目睭無花，耳無重，

儼然毋是做老人。

41. 這段故事最趣味，

諸君請到拜堂--裡；

若肯詳細閣勘勤，

內中事蹟閣較明。
