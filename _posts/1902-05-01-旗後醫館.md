---
title: "旗後醫館"
categories:
  - 無分類
tags:
  - 無lo̍h名
toc: true
toc_sticky: true
---

# Kî-āu I-koán

## 文獻資訊

| 項目 | 資料 |
|---|---|
| 作者 | 無lo̍h名 |
| 卷期 | 台南府城教會報 |
| 卷期 | 第206張 |
| 日期 | 1902/5 |
| 頁數 | 40 |

## 白話字（原文數位化）

Kî-āu ê I-koán

1902.05   206 Koàn  p.40

Kīn-lâi Kî-āu ê I-koán ná-kú ná lāu-jia̍t. Ta̍k-ji̍t ū 30, 40 lâng lâi thó-io̍h; lēng-goā iā ū 50, 60 ê pēⁿ-lâng tiàm tī I-koán lāi, ta̍k-ji̍t tio̍h kā in sûn kā in oāⁿ-io̍h. Tì-kàu Cheng sian-siⁿ chi̍t-lâng bô hoat-tit; in-uī lâng hiah-ni-chē goán nā bô kā i siat-hoat, kiaⁿ-liáu i tam-tng bē khí. Só͘-í tiāⁿ-tio̍h ta̍k lé-pài tio̍h ēng saⁿ-ji̍t chò i-kî, chiū-sī pài-it, pài-saⁿ, pài-gō͘, hit saⁿ-ji̍t ê tiong-kan goā-bīn lâng thang lâi hō͘ sian-siⁿ khoàⁿ soà hoat-io̍h hō͘ in. Chóng-sī pa̍t-ji̍t m̄-thang lâi, pài-jī, pài-sì, pài-la̍k, lé-pài-ji̍t, hit kuí ji̍t ê tiong-kan lóng bô hoat-io̍h hō͘-lâng. Khiok nā sī kín-kip ê pīⁿ, put-koán-sî thang lâi toà tī i-koán.

Chhiáⁿ lín thong-ti chèng lâng chāi, bián-tit in khang-khang kiâⁿ kàu Kî-āu the̍h bô io̍h.

## 漢羅（Ùi原文改寫）

旗後的醫館

1902.05   206卷p.40

近來旗後的醫館那久那鬧熱。逐日有30，40人來討藥；另外也有50，60个病人踮佇醫館內，逐日著共in巡共in換藥。致到鐘先生一人無法得；因為人hiah-ni濟阮若無共伊設法，驚了伊擔當袂起。所以定著逐禮拜著用三日做醫期，就是拜一，拜三，拜五，彼三日的中間外面人通來予先生看紲發藥予in。總是別日毋通來，拜二，拜四，拜六，禮拜日，彼幾日的中間攏無法藥予人。卻若是緊急的病，不管時通來蹛佇醫館。

請恁通知眾人知，免得in空空行到旗後the̍h無藥。
