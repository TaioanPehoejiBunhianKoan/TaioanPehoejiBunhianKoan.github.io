---
title: "洪邱--氏阿麗ê小傳"
categories:
  - 無分類
tags:
  - 無lo̍h名
toc: true
toc_sticky: true
---

# Âng Khu--sī A-lē ê Sió-toān

## 文獻資訊

| 項目 | 資料 |
|---|---|
| 作者 | 無lo̍h名 |
| 卷期 | 台灣教會報 |
| 卷期 | 第535卷 |
| 日期 | 1929/10 |
| 頁數 | 19 |

## 白話字（原文數位化）

Âng Khu--sī A-lē ê Sió-toān

1929.10 535 koàn (Koà-chhài-chí Tē 44 Hō) p.19

(Giâm Khoan-hoâi)

Âng Khu--sī A-lē chhut-sì tī Bêng-tī 21 nî 9 ge̍h 26 ji̍t. I sī Toā-kho͘-hām lâng, i ê pē-bú lóng bô thiaⁿ tō-lí. Chóng-sī A-lē chin ài khì pài-tn̂g thiaⁿ lâng kóng Iâ-so͘ ê lâi-le̍k, pài-tn̂g ê sian-siⁿ chiū kà i tha̍k Lô-má-jī. āu-lâi soà kā i kú-chiàn kè hō͘ hoē-iú Âng Hián-lí choè hū-jîn-lâng tiōng-hu hit-sî teh tha̍k Sîn-ha̍k-hāu. Kiat-hun liáu chiū kap tiōng-hu khì toà pài-tn̂g kuí-nā nî kú. Liáu-āu tiōng-hu pàng-soah thoâng-tō ê kang, i chiū ka-kī kà kong-ha̍k-hāu lâi pang-chān ka-têng ê seng-oa̍h. I ū keng-kè kong-ha̍k-hāu, tē-jī hù-sio̍k, chō͘-sán hū káng-si̍p-hoē lóng-chóng ū kàu chut-gia̍p. Che thang kóng sī i ê te̍k-sek; in-uī i m̄-sī chhut-sì tī bûn-bêng ū kàu-io̍k ê ka-têng, che choan-choan sī tuì i ê ho͘N3-ha̍k khûn-bián lâi tit-tio̍h ê.

āu-lâi ū siū chiok-thok choè Koan-se ê chng-ia̍h-tiûⁿ ê chō͘-sán-hū, tiàm chia keng-kè 5 nî kú put-chí hó sêng-chek, hō͘ chng-bîn tāi-ke put-chí o-ló siàu-liām. Khó-sioh i ê seng-khu chiām-chiām soe-jio̍k, chia̍h-io̍h ia̍h bô-hāu, chiū tī 7 ge̍h 26 ji̍t ū hō͘ Chú kéng-tiàu i ê lêng-hûn, hióng siū 42 hè. I tī lîm-chiong ê sî chhuì ia̍h tiāⁿ-tiāⁿ teh liām Chú ê Kî-tó-bûn.

Tan lūn chit ê chí-bē ū kuí-nā hang ê khó-chhú thang hō͘ chèng chí-bē choè bô͘-hoān. Chiū-sī put-chí tì-ì ín-chhoā kiáⁿ-jî jia̍t-sim ha̍k-sāi Siōng-tè, siông-siông tì-ì in tio̍h siū lé-pài, koh khûn-khûn kà-sī in bat Sèng-keng. I chāi-seng ū him-bō͘ thiⁿ-kok khah kè-thâu tī Sè-kan, só͘-í Siōng-tè tek-khak oē chiàu i ê hó só͘ kiâⁿ lâi khoán-thāi i. Chhiáⁿ lia̍t-uī khoàⁿ Pò ê hiaⁿ-chí oē-hiáu o̍h i gâu ín-chhoā kiáⁿ-jî ho̍k-sāi Chú. Sī sim só͘ goān.

## 漢羅（Ùi原文改寫）

洪邱--氏阿麗ê小傳

1929.10 535卷(芥菜子第44號) p.19

(Giâm Khoan-hoâi)

洪邱--氏 阿麗出世tī明治21年9月26日。伊是大kho͘陷人，伊 ê父母攏無聽道理。總--是阿麗真愛去拜堂聽人講耶穌ê來歷，拜堂ê先生就教伊讀羅馬字。後--來續kā伊舉荐嫁hō͘會友洪顯理做婦人人；丈夫hit時teh 讀神學校。結婚了就kap丈夫去toà 拜堂幾若年久。了後丈夫放煞傳道ê工，伊就家己教公學校來幫贊家庭ê生活。伊有經過公學校、第二附屬、助產婦講習會，攏總有到卒業。這thang講是伊ê特色；因為伊m̄是出世tī文明有教育ê家庭，這專專是對伊ê好學kap勤勉來得--著ê。

後--來有受囑託做關西ê庄役場ê助產婦，tiàm chia 經過5年久不止好成績，hō͘庄民逐家不止o-ló 數念。可惜伊ê身軀漸漸衰弱，食藥亦無效，就tī 7月26 日有hō͘主揀召伊ê靈魂，享壽42歲。伊tī臨終ê 時嘴亦定定teh唸主ê祈禱文。

今論這個姊妹有幾若項ê可取thang hō͘眾姊妹做模範。就是不止致意引chhoā子兒熱心服事上帝，常常致意in著守禮拜，koh勤勤教示in bat 聖經。伊在生有欣慕天國較過頭tī世間，所以上帝的確會照伊ê好所行來款待--伊。請列位看報ê兄姊會曉學伊gâu 引chhoā 子兒服事主。是心所願。
