---
title: "聖經紀念日附詩"
categories:
  - 詩
tags:
  - 周天來 Chiu Thian-lâi
toc: true
toc_sticky: true
---

# Sèng-keng Kì-liām-ji̍t hù-si

## 文獻資訊

| 項目 | 資料 |
|---|---|
| 作者 | 周天來 Chiu Thian-lâi |
| 卷期 | 台灣教會公報 |
| 卷期 | 第840號 |
| 日期 | 1958/12 |
| 頁數 | 6 |

## 白話字（原文數位化）

Sèng-keng Kì-liām-ji̍t hù-si

Sìn-tô͘ ê seng-oa̍h kap Sèng-keng

(II Thê-mô͘-thài 3:15-17)

1958.12 tē 840 hō p.6

(Chiu Thian-lâi chok).

1. Siōng-tè un-tián thiàⁿ-thàng, kong-gī,

Tì-huī, koân-lêng, ke̍k toā bô pí;

Chiâu-pī kì-chài, tī I Sèng-keng,

Lán nā khûn tha̍k, chiū oē hun-bêng.

2. Sèng-keng chí-sī éng-oa̍h ê lō͘,

Kà lâng jīn-bat Kiù chú Iâ-so͘;

Kèng-uì Siōng-tè, kap I hô-hó,

Che-iūⁿ tì-huī, bô kè ê pó.

3. Pē-bú kà-sī, tok-chek soè-kiáⁿ,

Chiàu che Sèng-keng, chiū oē sì-chiàⁿ;

Siōng-tè tō-lí, chûn tī sim-lāi,

Thoat-lī choē ok, siám-pī chai-hāi.

4. Kàu-io̍k ki-chhó͘, chāi-tī Sèng-keng,

Kiâⁿ che tō-lō͘ jîn-seng kng-bêng;

Tit-tio̍h sêng-kong, sū-sū heng-thong,

Chú ê sèng-miâ, hō͘ lâng chun-chông.

5. Chû-siān sū-gia̍p, kun-kù Sèng-keng,

Chín-kiù lêng-hûn, jio̍k-thé pīⁿ-chèng;

Siōng-tè ê oē, oa̍h-miā hong-hù,

Sìn che hok-im, choē-jîn kui Chú.

6. Sìn-tô͘ seng-oa̍h, ji̍t-ji̍t tek-sèng,

Sî-siông kî-tó, cha-khó Sèng-keng;

Chun siú kài-bēng, m̄-káⁿ uî-poē,

Siōng-tè ê oē, éng-oán boē hoè.

A-men.

## 漢羅（Ùi原文改寫）

聖經記念日附詩

信徒的生活佮聖經

(II 提摩太 3:15-17)

1958.12 第840號 p.6

(周天來 作)。

1. 上帝恩典疼痛，公義，

智慧，權能，極大無比；

齊備記載，佇伊聖經，

咱若勤讀，就會分明。

2. 聖經指示永活的路，

教人認捌救主耶穌；

敬畏上帝，佮伊和好，

這樣智慧，無價的寶。

3. 父母教示，督責細子，

照這聖經，就會四正；

上帝道理，存佇心內，

脫離罪惡，閃避災害。

4. 教育基礎，載佇聖經，

行這道路，人生光明；

得著成功，事事興通，

主的聖名，予人尊崇。

5. 慈善事業，根據聖經，

拯救靈魂，肉體病症；

上帝的話，活命豐富，

信這福音，罪人歸主。

6. 信徒生活，日日得勝，

時常祈禱，查考聖經；

遵守誡命，毋敢違背，

上帝的話，永遠袂廢。

阿門。
