---
title: "彼得改酒"
categories:
  - 散文
tags:
  - 無lo̍h名
toc: true
toc_sticky: true
---

# Pí-tek Kài-chiú

## 文獻資訊

| 項目 | 資料 |
|---|---|
| 作者 | 無lo̍h名 |
| 卷期 | 台南府城教會報 |
| 卷期 | 第202張 |
| 日期 | 1902/1 |
| 頁數 | 6 |

## 白話字（原文數位化）

Pí-tek Kài-chiú

1902.01 202 koàn p.6-7

Tī bó͘ só͘-chāi ū chi̍t ê lâng sèⁿ Bo̍k, miâ Pí-tek kap i ê cha-bó͘-kiáⁿ Lô-tāi chò-hoé khiā. Lé-pài ê-hng tī i ê the-í teh chē, chia̍h-chiú phoè hun, chiū kā Lô-tāi kóng, Lô-tāi ah! Bo̍k-su ē-po͘ só͘ kóng ê tō-lí chin-chiàⁿ sī bêng, koh sī oa̍h-tāng ê oē, ē kám-kek lâng ê sim. Lô-tāi thiaⁿ-liáu, mn̄g in Pē, Khoàⁿ sím- mi̍h bo̍k-su kóng tō-lí. Pí-tek ìn kóng, Hé sī pa̍t-uī lâi-ê, goá m̄-bat i. Koh kóng, chin-chiàⁿ sī hó thiaⁿ, lán ka-tī ê bo̍k-su bē-hiáu kóng chi̍t hūn-á chhin-chhiūⁿ i án-ni. Lô-tāi sī tì-sek ê cha-bó͘ gín-ná chai i-ê pē kap Bo̍k-su ū tām-po̍h put-bo̍k, só͘-í ū oàn-hīn ê oē-ì chai nā kap i piān-pok iā bô chhái-kang chò án-ni mn̄g, A-tia, I kóng sím-mi̍h tō-lí. Pí-tek kóng, Í-sek-lia̍t lâng teh koè Âng-hái ê sū. Tê-ba̍k chiū-sī. "Í- sek-lia̍t lâng kiâⁿ tī hái tiong chhin- chhiūⁿ kiâⁿ ta-tē." Thâu chi̍t-hāng kóng, Âng-hái ē pí-phēng sī lán só͘ khiā ê sè-kan, lán tio̍h kiâⁿ koè chhin-chhiūⁿ tī ta-tē, m̄-thang hō͘ sè-kan ê choē bak-tio̍h lán ê i-chiûⁿ kap kha. Tē-jī hāng, Lán í-keng tit-tio̍h Chú sio̍k-hoê, lán tio̍h kiâⁿ tiong-ng ê lō͘, m̄-thang oá siang-pêng im-sí lâng ê choē-kài. ài- ah! Kóng kàu bêng-bêng pe̍k-pe̍k; kóng ê tiong-kan ba̍k-chiu ná khoàⁿ Í- sek-liat2 lâng teh koè Âng-hái ê khí- siōng. Lán ê bo̍k-su nā ē hiáu kóng chhin-chhiūⁿ i án-ni chin-chiàⁿ ē kham- tit sǹg-gia̍h.

Koh2-sioh, Pí-tek só͘ teh hīn bo̍k-su chiū-sī án-ni. Pí-tek àm-sî ài chia̍h-chiú, m̄ nā ka-tī ài chia̍h soà bián-kióng i ê cha-bó͘-kiáⁿ tio̍h kap i lim chi̍t au-á. Bo̍k-su tiāⁿ-tiāⁿ khǹg i tio̍h kài-chiú kā i kóng, chia̍h-chiú--ê bē-tit thang ji̍p Thian-tông. Koh kóng, Lí m̄ nā teh chó͘- tòng ka-tī soà teh bê lí ê cha-bó͘ gín-ná. Pí-tek siū-khì kā bo̍k-su kóng, bô kan- sia̍p lí ê tāi-chì, chhut-chāi goá chia̍h! Nā ài ēng chiú sé seng-khu iā thang. Bo̍k-su kóng, Lí nā ēng chiú sé seng- khu iáu-kú khah tì-sek; sé goā-phoê, kú bē hāi-tio̍h sim-lāi. Pí tek koh khah siū-khì, tuì án-ni sì-koè chhoē khàng- khiah thang hiâm bo̍k-su.

Hit ê-hng Pí-tek ná-lim ná o-ló pa̍t uī lâi ê Bo̍k-su gâu kóng tō-lí; o-ló liáu chiū soà khùn-khì. Bāng chi̍t ê bāng khoàⁿ-kìⁿ ū hái, siang-pêng ê chuí koah5 kàu ná chhiûⁿ-piah, tiong-ng sī ta ê soa-lō͘, soa kim sih-sih. Lō͘ thàu kàu chi̍t ê siâⁿ. Siâⁿ-mn̂g, ke-lō͘, ta̍k-uī choan-choan cheng-kim. Soa-lō͘ teh óng-lâi ê lâng chin-chē, ta̍k-ê ài ji̍p siâⁿ-mn̂g. Soa-lō͘ ū thiⁿ-sài ēng kim-sàu-chhiú chhut-la̍t teh sàu-tè, ài chān koè-lō͘ ê lâng chheng-khì kàu siâⁿ-mn̂g, hō͘ kò͘- mn̂g ê thang chún in ji̍p.

Ū-ê chheng-khì chheng-khì kàu mn̂g, kò͘-mn̂g--ê chiong thâu kàu kha siông- sè khoàⁿ, khoàⁿ nā bô chi̍t-tiám ê lâ- sâm, chin hoaⁿ-hí khui-mn̂g hō͘ in ji̍p; lāi-bīn lâng,iā hoaⁿ-hoaⁿ hí-hí chiap-la̍p in. iáu ū-ê bô sè-jī, kiâⁿ-lō͘ ê sî ài oá phian-piⁿ hō͘ hái-chuí phù--tio̍h in ê saⁿ, kàu siâⁿ-mn̂g saⁿ lóng chi̍t-jiah chi̍t- jiah ê kiaⁿ-lâng; kò͘-mn̂g--ê m̄ kā in khui; in ka-tī iu-būn, chò in tuì pa̍t-uī khì.

Koè-lō͘-lâng ê tiong-kan ū chi̍t ê chin pháiⁿ-sim, chhiú koāⁿ chi̍t-ê chuí-kan. Thiⁿ-sài sàu kàu kim-kim, hō͘ koè-lō͘ ê lâng bē bak-tio̍h. Chóng-sī hit ê koāⁿ chuí-kan--ê, khiā ka-chiah-āu piàⁿ lâ- sâm-chuí chhut-khì, soa liâm-piⁿ pìⁿ chò thô͘-moê; nā bak-tio̍h, sé lóng bē lut. Thiⁿ-sài iā bô hoah thang sé kàu chheng- khì. Thiⁿ-sài lóng bô hiâm i, to̍k-to̍k chhut-la̍t sàu I só͘ bak ê soa, kàu ē koh chheng-khì. Pí-tek teh khoàⁿ kî-koài in thun-lún kàu án-ni, chhàu-tú-khám Lô- tāi iā tuì hia koè. Pí-tek khoàⁿ thiⁿ-sài koh khah iàu-kín i ê lō͘, chiū chin hoaⁿ- hí, koh i ti̍t-ti̍t khì lóng bô oá chuí-piⁿ. Lāu-pē siūⁿ, taⁿ ún-tàng chheng khì kàu siâⁿ-mn̂g. Kiâⁿ, poàⁿ-lō͘ khah-ke hit-ê pháiⁿ-sim--ê chhut-lâi piàⁿ i ê lâ-sâm chuí Lô-tāi ê kha lóng khì bak-tio̍h.

Pí-tek chin siū-khì, mn̄g Thiⁿ-sài khoàⁿ, án-choáⁿ bô chó͘-tòng hit ê lâng. Thiⁿ-sài iô-thâu kóng, Khó-sioh ah! goán ê Chú m̄-chún goán chhap i.

Pí-tek kóng, "M̄ chuí"! Lín tio̍h ka- tī chú-ì; hit-ê lâng m̄-nā teh hāi ka-tī iā teh hāi goá ê kiáⁿ, tòng i bē ji̍p hit-ê êng-kng ê siâⁿ. Hāi ah! Goá-ê kiáⁿ ah! Thiⁿ-sài kóng, Goá chai lah, khó-sioh ah.

Pí-tek koh khah siū-khìⁿ toā-siaⁿ jiáng, Kóng, Lín iáu-kú m̄ khui-chhuì. Thiⁿ-sài koh kóng, Goá bô hoat-tit. In kú m̄ thiaⁿ; tak3 lâng sī i ka-tī chò Chú, chhut-chāi lí khǹg-i, kàu-boé i chiū ka-tī chú-ì; goán thiⁿ-sài siūⁿ lóng bē chhut.

Pí-tek toā siū-khì kóng, Lí nā m̄, goá tek-khak beh tòng i. Thiⁿ-sài kóng, án- ni ē chò-tit thiⁿ-sài só͘ m̄ thang chò-ê, Siōng-tè ū-sî chún lâng khì chò.

Pí-tek tián-sèng hoat-la̍t kiâⁿ kīn-oá hit ê pháiⁿ-sim ê lâng beh sak hō͘ i tó; hóng-hut gông-ngia̍h chi̍t-ē, koh khoàⁿ khiok tō sī i pún-sin. Chit-sî tian-tian tó-tó, chuí-kan phah ka la̍uh, soà pìⁿ thô͘- moê; chhèⁿ, khoàⁿ m̄ sī kiaⁿ-lâng-chuí, goân lâi sī chiú! Lô-tāi kóng, Á-tia ah, lí ū khí-khùn chhia-tó chiú-kan; chiú lóng bak-tio̍h thô͘-kha ê thán-á.

Pí-tek iáu poàⁿ-khùn, poàⁿ-chhéⁿ, khoàⁿ thán-á lóng tâm kóng, Ū-iáⁿ, khiú Lô-tāi ê chhiú kah i kín-kín khiā pa̍t-uī kiaⁿ-liáu bak-tio̍h i ê ê.

Lô-tāi gī-gī chhiò kóng, Bak-tio̍h ê, bô iàu-kín, sī chiú nā-tiāⁿ, kiám ē siong- hāi mah? I m̄ chai in pē só͘ khoàⁿ-kìⁿ ê kong-kéng.

Pí-tek khí-lâi ti̍t-ti̍t siòng hit ê tâm-jiah kóng, chiú si̍t-chāi ē toā siong-hāi lâng; taⁿ goá kàu chi̍t-sì-lâng m̄ koh tah chiù ji̍p chit lāi-bīn.

Tuì hit-tia̍p kàu sí i m̄ bat koh lim chi̍t tih ê chiú, sì-koè khǹg pa̍t-lâng tio̍h khò Kiù-chú Iâ-so͘ ê in kài chuí, kiâⁿ bô bak-tio̍h ù-oè ê ta-tē kàu tī Pē êng-kng ê chhù, hō͘ Thiⁿ-pē kap thiⁿ-sài hoaⁿ-hí chiap-la̍p.

## 漢羅（Ùi原文改寫）

彼得戒酒

1902.01 202卷 p.6-7

Tī 某所在有一個人姓穆，名彼得kap伊ê查某子羅黛做伙企。禮拜e昏tī 伊ê the椅teh坐，食酒配煙，就kā羅黛講：「羅黛--ah!牧師e晡所講ê道理真正是明，koh是活動ê話，會感激人ê心。羅黛聽了，問in 父看甚mih牧師講道理。彼得ìn 講：「Hé是別位來-- ê,我 m̄-bat--伊」Koh講：「真正是好聽，咱家己ê牧師bē曉講一分仔親像伊án-ni。」羅黛是智識ê查某囡仔知伊ê父kap牧師有淡薄不睦，所以有怨恨ê話意，知若kap伊辯駁也無采工做án-ni問：「阿爹，伊講甚mih道理？」彼得講：「以色列人teh過紅海ê事。題目就是"以色列人行tī 海中親像行乾地" 頭一項講紅海會比並是咱所企ê世間，咱著行過親像tī乾地，m̄ thang hō͘世間ê罪沐著咱ê衣裳kap腳。第2項，咱已經得到主贖回，咱著行中央ê路，m̄-thang倚雙爿淹死人ê罪界。ài--ah！講到明明白白，講ê 中間目珠若看以色列人teh 過紅海ê起像。咱ê牧師若會曉講親像伊án ni真正會堪tit算額。」

可惜，彼得所teh恨牧師就是án-ni。彼得暗時愛食酒食酒m̄ nā家己愛食續勉強伊ê查某子著kap伊飲一甌仔。牧師定定勸伊著戒酒kā 伊講：「食酒--ê bē tit thang入天堂。」koh講：「你m̄ nā teh 阻檔家己續teh迷你ê查某囡仔」彼得受氣kā牧師講：「無干涉你ê代誌，出在我食！若ài用酒洗身軀也thang。」牧師講：「你若用酒洗身軀iáu kú 較智識；洗外皮，kú bē害著心內。」彼得koh 較受氣，tuì án ni四界chhoē khàng缺thang嫌牧師。

Hit e昏彼得若lim 若o-ló別位來ê牧師gâu講道理，o-ló了就續睏--去。夢一個夢看見有海，雙爿ê水koah5到若牆壁，中央是乾ê沙路，沙金sih sih。路透到一個城。城門、街路逐位專專精金。沙路teh往來ê人真濟，逐ê ài入城門。沙路有天使用金掃手出力teh掃地，ài 贊過路ê人清氣到城門，hō͘顧門ê thang准in入。

有ê清氣清氣到門，顧門--ê將頭到腳詳細看，看若無一點ê lâ-sâm,真歡喜開門hō͘ in入；內面人也歡歡喜洗接納in。iáu 有ê無細膩，行路ê時ài倚偏邊hō͘海水phù-著 in ê衫，到城門衫攏一jiah 一jiah ê 驚人；顧門--ê m̄ kā in開；in家己憂悶，做in tuì別位去。

過路人ê中間有一個真歹心，手koāⁿ一個水矸。天使掃到金金，hō͘ 過路ê人 bē沐--著。總是hit ê koāⁿ水矸-- ê,企ka-chiah後piàⁿ lâ-sâm水出--去，沙liâm-piⁿ變做土糜；若沐--著，洗攏bē lut。天使也無喝thang洗到清氣。天使攏無嫌伊，獨獨出力掃伊所bak ê 沙，到會koh清氣。彼得teh 看奇怪in吞忍到án-ni，chhàu-tú-khám羅黛也tuì hia過。彼得看天使koh 較要緊伊ê路，就真歡喜，koh伊直直去攏無倚水邊。老父想：今穩當清氣到城門。行，半路較加hit ê歹心ê出來piàⁿ伊ê lâ sâm水羅黛ê腳攏去bak--著。

彼得真受氣，問天使看：「án-choáⁿ無阻擋hit ê人？」天使搖頭講：「可惜--ah!阮 ê 主m̄准阮 chhap--伊。

彼得講：「"m̄准"！lín著家己主意；hit ê人m̄ nā teh害家己也teh害我ê 子，擋伊bē入hit ê榮光ê城。害--ah!我ê 子-- ah!」天使講：「我知--lah，可惜--ah。」

彼得koh 較受氣大聲嚷，講：「Lín iáu-kú m̄ 開嘴？」天使koh講：「我無法tit。In久m̄聽；逐人是伊家己做主，出在你勸伊，到尾伊就家己主意；阮天使想攏bē出。」

彼得大受氣講：「你若m̄,我的確beh擋--伊。天使講：「án-ni會做tit天使所m̄ thang做--ê,上帝有時准人去做。」

彼得展勝發力行近倚hit ê歹心ê人beh sak hō͘ 伊倒；彷彿恍ngia̍h 一下，koh看卻就是伊本身。這時顛顛倒倒，水矸打ka la̍uh,續變土糜；醒，看m̄是驚人水，原來是酒！羅黛講：「阿爹--ah，你有去睏chhia倒酒矸；酒攏bak著塗腳ê毯仔。

彼得iáu半睏、半醒，看毯仔攏tâm講：「有影。」Khiú羅黛ê手教伊緊緊企別位驚了沐著伊ê鞋。

羅黛gī-gī笑講：「bak著鞋，無要緊，是酒nā-tiāⁿ，kiám會傷害--mah?伊m̄知in父所看見ê光景。

彼得起來直直像hit ê tâm跡講：「酒實在會大傷害人；今我到一世人m̄ koh tah酒入這內面。」

Tuì hit tia̍p到死伊m̄ bat koh lim一滴ê酒，四界勸別人著靠救主耶穌ê恩戒酒，行無bak著汙穢ê乾地到tī父榮光ê厝，hō͘天父kap天使歡喜接納。
