---
title: "講話法"
categories:
  - 詩
tags:
  - 無lo̍h名
toc: true
toc_sticky: true
---

# Kóng-oē hoat

## 文獻資訊

| 項目 | 資料 |
|---|---|
| 作者 | 無lo̍h名 |
| 卷期 | 台灣教會公報 |
| 卷期 | 第766號 |
| 日期 | 1952/10 |
| 頁數 | 23 |

## 白話字（原文數位化）

Kóng-oē hoat

1952.10 766 hō p.23

(Chiap 9 goe̍h 23 bīn)

12. Oh bêng ê oē tio̍h ài san,

Soat-oā chiū boē kám khùn-lân;

Hō͘ lâng ē tit khoài bêng-pe̍k,

Só͘ kóng chiah ū ta̍t bo̍k-tek.

13. Beh kóng tio̍h ài chin chún-pī,

M̄-thang chhìn-chhái kóng bī-sī;

Sian-siⁿ nā bô chū-sìn la̍t,

Thái ē hō͘ thiaⁿ ē thong-ta̍t.

14. Ka-kī bô ū kám chhù-bī,

Teh thiaⁿ oh bêng-liâu ì-gī;

Kóng kàu hō͘ lâng siū kám-kek,

Pún sī khò Chú ê lêng-le̍k.

15. Chū-kí tio̍h ēng chīn só͘ ē,

Tio̍h cháiⁿ-iūⁿ chiàu ē té;

Soat-oā tio̍h ài chin oa̍h-tāng,

Teh thiaⁿ chù-sîn sim bē bâng.

16. Teh kóng tio̍h ēng chin chhiat-si̍t,

Teh thiaⁿ chiū ē chi̍t soà chi̍t;

Soat-oā tio̍h ài chin hun-bêng,

M̄-bián têng liáu koh-chài têng.

17. Kóng liáu nā bô lám bô ne,

Pit tēng hō͘ thiaⁿ tuh-ka-chē;

Kóng-oē siaⁿ-im koh chi̍t toāⁿ,

Tio̍h toè káng-gī lâi piàn-oāⁿ.

18. Hí, nō͘, ai, khū, ài, o͘nn3, io̍k,

Chhit-chêng ê siaⁿ bô hut-lio̍k;

Ai-siong ê sim, siaⁿ iu-chhiû,

Jîn-ài ê sim, siaⁿ un-jîn.

19. Siū-khì hoat-chhut siaⁿ chân-khok,

Hoaⁿ-hí ê sim siaⁿ khoài-lo̍k;

Kiau-ngō͘ ê siaⁿ chho͘ pê-pê,

Kiû lâng ê siaⁿ chin jiû sè.

20. Im-tō͘ iā sī ū khin-tāng,

Koân, kē tio̍h hun bô saⁿ-tâng;

Chiàu khoàⁿ thèng-chiòng ê chē-chió,

Í-ki̍p káng-tn̂g toā sió.

21. M̄-thang koân kàu ná hoah-hiu,

Kē chiū kē kàu bô boé-liu;

Koân, kē, khin, tāng tio̍h tú-hó,

Chiah ē tit-tio̍h hó kiat-kó.

22. Kóng ê kín, bān iā iàu-kín,

Siuⁿ kín, siuⁿ bān tio̍h kín-sīn;

Nā beh heng-hùn lâng só͘ thiaⁿ,

Chiām-chiām ke sok-le̍k ê siaⁿ.

23. ài hō͘ thiaⁿ bêng-pe̍k ì-gī,

Teh kóng ê siaⁿ, choán chhî-chhî;

Teh kóng ēng hut-jiân thêng-thùn [sic.],

Hoàn-khí chù-tiōng só͘ káng-lūn.

24. Ū sî tio̍h ài kā in mn̄g ,

Chiah hō͘ ha̍k-seng boē ài sńg;

Nā lí pîⁿ-ti̍t kóng bī-sī,

Siⁿ-khí ià-siān ē hah-hì.

25. Chá ū goā-kok ê sian-siⁿ,

Gâu kóng chit ê Tiong-kok-gú;

Kóng liáu kip-sok ti̍t-ti̍t khì,

Hō͘ lâng m̄-chai kóng sím-mi̍h.

26. Khó-pí chia̍h san-tin hái-bī,

Kàu chhuì chi̍t ē thun lo̍h-khì;

M̄-nā bô kám hó chu-bī,

Liân sng á tiⁿ iā put-ti.

(Thāi-sio̍k).

## 漢羅（Ùi原文改寫）

講話法

1952.10  766號  p.23

(接9月23面)

12. Oh明的話著愛刪，

說話就袂感困難；

予人會得快明白，

所講才有達目的。

13. 欲講著愛真準備，

毋通凊彩講唯是；

先生若無自信力，

Thái會予聽會通達。

14. 家己無有感趣味，

Teh聽oh明瞭意義；

講到予人受感激，

本是靠主的能力。

15. 自己著用盡所會，

著怎樣照下底；

說話著愛真活動，

Teh聽注神心袂茫。

16. Teh講著用真切實，

Teh聽就會一紲一；

說話著愛真分明，

毋免重了閣再重。

17. 講了若無攬無ne，

必定予聽tuh-ka睡；

講話聲音閣一段，

著綴講義來變換。

18. 喜，怒，哀，懼，愛，惡，慾，

七情的聲無忽略；

哀傷的心，聲憂愁，

仁愛的心，聲溫柔。

19. 受氣喝出聲殘酷，

歡喜的心聲快樂；

驕傲的聲粗pê-pê，

求人的聲真柔細。

20. 音度也是有輕重，

懸，低著分無相同；

照看聽眾的濟少，

以及講堂的大小。

21. 毋通懸到ná喝咻，

低就低到無尾溜；

懸，低，輕，重著拄好，

才會得著好結果。

22. 講的緊、慢也要緊，

傷緊，傷慢著謹慎；

若欲興奮人所聽，

漸漸加束力的聲。

23. 愛予聽明白意義，

Teh講的聲，轉chhî-chhî；

Teh講用忽然停thùn [khùn]，

喚起注重所講論。

24. 有時著愛共in問，

才予學生袂愛耍；

若你平直講唯是，

生起厭siān會hah-hì。

25. 早有外國的先生，

Gâu講這個中國語；

講了急速直直去，

予人毋知講甚物。

26. 可比食山珍海味，

到喙一下吞--落去；

毋若無感好滋味，

連酸抑甜也不知。

（待續）。
