---
title: "耶穌受試"
categories:
  - 詩
tags:
  - 無lo̍h名
toc: true
toc_sticky: true
---

# Iâ-so͘ Siū-chhì

## 文獻資訊

| 項目 | 資料 |
|---|---|
| 作者 | 無lo̍h名 |
| 卷期 | 台灣教會報/芥菜子 |
| 卷期 | 第571期 |
| 日期 | 1932/10 |
| 頁數 | 26 |

## 白話字（原文數位化）

Iâ-so͘ Siū-chhì

1932.10  tē 571 koàn, Koà-chhài-chí 81 hō, p.26

（Tiāu ēng "Save by grace," chok- khek-chiá Geo, c Stebbins.）

1.Sèng Sîn chhoā Iâ-so͘ kàu khòng-iá,

Tī-hia sì-cha̍p mî-ji̍t kìm-chia̍h;

Mô͘-kuí lâi chhì Siōng-tè Sèng-kiáⁿ,

Kiò I ēng chio̍h-thâu pìⁿ choè piáⁿ;

Iâ-so͘ ìn kóng, lâng ê oa̍h-miā,

M̄-nā oá-khò chit khoán ê piáⁿ;

Chí-khò Siōng-tè só͘ chhut ê oē,

Siōng-tè í-goā bô lâng oē choè.

2.Tē-jī pái, Mô͘-kuí koh chìn-chêng,

Chhoā Chú kàu Sèng-siâⁿ ê tiān-téng;

Kóng I nā-sī Siōng-tè ê Kiáⁿ,

Tuì tiān-téng tiô-lo̍h iā bián-kiaⁿ;

Iâ-so͘ ìn kóng, bo̍h-tit chhì Chú,

In-uī Sèng-keng ū kì chi̍t kù;

Mô͘-kuí ū sî oē ín Sèng-keng,

Chú ín-khí pa̍t-chat lâi tek-sèng.

3.Tē-saⁿ pái, Mô͘-kuí hián chhiú-toāⁿ,

Chhoā Iâ-so͘ kàu ke̍k-koân ê soaⁿ;

ēng ta̍k kok êng-hoâ lâi ín-iú,

Kóng nā pài goá chiū kau Lí chhiú;

Iâ-so͘ ìn kóng, Sat-tàn thè-khì,

Lūn Chú Siōng-tè lí tio̍h pài I;

Mô͘-kuí iú-he̍k lóng bô sêng-kong,

Jiân-āu thiⁿ-sài chiū lâi kèng-hōng.

4.Siōng-tè ê Kiáⁿ Iâ-so͘ Ki-tok,

Mô͘-kuí chin ài I hoān choē-ok;

Hô-hòng sìn ê lâng tī kim-sè,

Eng-kai thê-hông in ê khuí-kè;

Iâ-so͘ í-keng khah-iâⁿ Mô͘-kuí,

Lán oá-khò I chiū bián kiaⁿ-uì;

Tāi-ke nā kì-tit chit chân sū,

Kap Mô͘-kuí kau-chiàn chiū bián-su.

## 漢羅（Ùi原文改寫）

耶穌受試

1932.10  第571卷，芥菜子81號，p.26

（調用「Save by grace,」作曲者Geo,c Stebbins）

1.聖神chhoā耶穌到曠野，

佇遐四十暝日禁食；

魔鬼來試上帝聖子，

叫伊用石頭變做餅；

耶穌應講：人的活命，

毋若倚靠這款的餅；

只靠上帝所出的話，

上帝以外無人會做。

2.第二擺，魔鬼閣進前，

Chhoā主到聖城的殿頂；

講伊若是上帝的子，

對殿頂tiô落也免驚；

耶穌應講：莫得試主，

因為聖經有記一句；

魔鬼有時會引聖經，

主引起別節來得勝。

3.第三擺，魔鬼顯手段，

Chhoā耶穌到極懸的山；

用逐國榮華來引誘，

講若拜我就交你手；

耶穌應講：撒旦退去，

論主上帝你著拜伊；

魔鬼誘惑攏無成功，

然後天使就來敬奉。

4.上帝的囝耶穌基督，

魔鬼真愛伊犯罪惡；

何況信的人佇今世，

應該提防in的詭計；

耶穌已經較贏魔鬼，

咱倚靠伊就免驚畏；

大家若記得這層事，

佮魔鬼交戰就免輸。
