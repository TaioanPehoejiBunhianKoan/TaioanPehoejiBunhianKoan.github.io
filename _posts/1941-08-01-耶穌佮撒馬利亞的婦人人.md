---
title: "耶穌佮撒馬利亞的婦人人"
categories:
  - 詩
tags:
  - 阮德輝 Ńg Tek-hui
toc: true
toc_sticky: true
---

# Iâ-so͘ kap Sat-má-lī-a ê hū-jîn-lâng

## 文獻資訊

| 項目 | 資料 |
|---|---|
| 作者 | 阮德輝 Ńg Tek-hui |
| 卷期 | 台灣教會公報 |
| 卷期 | 第677期 |
| 日期 | 1941/8 |
| 頁數 | 5-6 |

## 白話字（原文數位化）

"Iâ-so͘ kap Sat-má-lī-a ê Hū-jîn-lâng"

Iok-hān 4:1─42

Ńg Tek-hui

(Chiap 7 goe̍h tē 7 bīn)

1941年8月677期       5-6

5. Iâ-so͘ suî-sî ēng lō͘-hiān kiò-chhíⁿ I chong-kàu ê pún-lêng(本能) 17─20 chat. Iâ-so͘ lō͘-hiān I choân seng-gâi ê le̍k-sú, "Lí kóng bô tiōng-hu sī tio̍h in-uī lí bat ū 5 ê tiōng-hu......" Iâ-so͘ chit khoán sîn-sèng ê tong-chhat khoàⁿ chhut I koè-khì ê seng-oa̍h, só͘-í hū-jîn-lâng chek-sî khoàⁿ I chò Sian-ti, iā mn̄g I koan-hē chin-si̍t pài Siōng-tè ê só͘-chāi. Chē-chē lâng siūⁿ I hut-jiân thê-chhut lūn pài Siōng-tè ê só͘-chāi ê būn-tê. Chiū-sī I bín-chia̍t chhì-khoàⁿ ē thang kín piàn-oāⁿ hō͘ I put-an ê tâm-lūn, (chiū-sī Iâ-so͘ kiò I kiò tiōng-hu lâi, I kóng bô, Iâ-so͘ kóng, lí chêng ū 5-ê......), chóng-sī su-siúⁿ ê liân-lo̍k chin bêng. I m̄-sī beh cháu-tê. Lán siūⁿ Siōng-tè ê Sian-ti chhut-hiān, chiong I só͘ khàm koè-khì lâ-sâm ê seng-oa̍h lō͘-hiān, iā kiò-chhíⁿ teh khùn m̄-sī sí-khì ê chong-kàu sim ,iā I siūⁿ chong-kàu , chóng-sī chí-ū hêng-sek, gî-sek, tī chûn-siú gî-sek, iā bô chhoē-tio̍h boán-chiok kap pêng-an. Kiám-chhái siūⁿ I ê seng-oa̍h koè-khì ê án-ni pi-chhám, sī bô tī chin-si̍t ê só͘-chāi pài Siōng-tè ê in-toaⁿ, só͘-í ēng sêng-si̍t ê sim mn̄g Sian-ti ê ì-kiàn, koan-hē chong-kàu gî-sek kò-iú ê só͘-chāi, sī Iâ-lō͘-sat-léng á-sī Ki-lí-sim.

6. Lán ê Chú taⁿ ēng chí-ū kiò-chhíⁿ I ê ǹg-bāng 21─25 chat. Iâ-so͘ kà-sī hū-jîn-lâng , hō͘ I chai I ê put-an m̄-sī tī kèng-pài ê tiûⁿ-só͘ , I iáu-boē bat chin-si̍t pài Siōng-tè 24 chat. "Siōng-tè sī Sîn", chin-si̍t kèng-pài m̄-sī tiûⁿ-só͘ ê (問題), chiū-sī sìn-gióng kap thiàⁿ sim. Kap hêng-sek, gî-sek bô koan-hē, chí-ū ēng sîn kap sêng-si̍t. Kèng-pài ê tiong-sim sī chin-si̍t bat Siōng-tè sī thiàⁿ ê Pē, iā sūn-thàn I nā-tiāⁿ. Khiok Iâ-lō͘-sat-léng si̍t-chāi sī Siōng-tè só͘ chí-sī kèng-pài I ê só͘-chāi, "Chín-kiù tuì Iû-thài lâng chhut". Chóng-sī sî-kan í-keng kàu, kèng-pài taⁿ bô siūⁿ(空間,時間) ê chè-hān, iā bô koan-hē tiûⁿ-só͘ kap kì-hō, chí-ū ēng sîn ēng sêng-si̍t. iā khiàm Tiong-pó lâi pò in khah bêng chiah ê sū kap ín-chhoā in ê lêng-hûn sūn-thàn I nā-tiāⁿ(I chí Siōng-tè).

Chóng-sī 25 chat, chit ê hū-jîn-lâng ti̍t-chiap ìn-tap kóng, " goá chai Bí-sài-a teh-beh kàu, I nā kàu beh ēng it-chhè ê sū kā goán kóng". Sui-jiân I 10 hun gû-gōng, tāng-choē, chóng-sī Kiù-chú ê hi-bōng iáu tī ê sim teh oa̍h.

7. Taⁿ chit ê hū-jîn-lâng í-keng pī-pān piān-piān thang sêng-siū choè hó ê oē. Che sī soan-giân chhui-pek I ê sìn-gióng 26 chat. "Iâ-so͘ kā I kóng, Goá chit ê teh kap lí kóng oē ê chiū-sī". Hū-jîn-lâng ū sìn á-bô? I ê hêng-tōng pí kóng-oē khah hiông-piān. Iâ-so͘ 6 pái kā I kóng oē kà-sī I, muí pái I ū ìn-tap. Taⁿ tē 7 pái, Iâ-so͘ chú-tiuⁿ I sī Bí-sài-a. Hū-jîn-lâng bô ìn-tap ê oē. Chóng-sī lán tha̍k Sèng-keng chai I pàng-hē chuí-pân, ji̍p siâⁿ kā lâng kóng "lâi khoàⁿ chit lâng , goá pêng-sò͘ kiâⁿ ê sū I lóng kā goá kóng. Chit ê chóng bô sī Ki-tok ah? 28─29". Lán m̄-chai I ê sìn-gióng loā nih oân-choân. Chóng-sī kin-ná-ji̍t khoàⁿ, bô lūn lâm lú koan-sim tī Ki-tok, ū-sî pàng in ê kang-tiâⁿ, hoaⁿ-hí tuì pa̍t lâng thoân Ki-tok , Lán thang kiat-lūn I ê sìn-gióng sī chin-si̍t iā oa̍h. Hū-jîn-lâng sêng-kong ê thoân-tō piáu i ê sìn-gióng ū sìn Iâ-so͘ sī Bí-sài-a.

Chóng-kóng chit chām pò lán chai Chú Iâ-so͘ ê thiàⁿ bô pàng-sak chit ê tāng-choē khó-lîn ê lâng, hoaⁿ-hí ēng pún-sin piáu-hiān tī loán-lio̍k ê lêng-hûn lâi kiù i, chò I ê bí-niû. Lán tāi-ke sī choē-jîn , kàu-hoē sī choē-jîn ê chi̍p-ha̍p-só͘(集合所). Taⁿ tit-tio̍h Chú chin-si̍t , ǹg-bāng lán iā hoaⁿ-hí chhin-chhiūⁿ chit ê hū-jîn-lâng thoân hō͘ chhù-piⁿ, pêng-iú , koè-lō͘ lâng, pò in chai Iâ-so͘ sī Siōng-tè ê to̍k-siⁿ Kiáⁿ, choē-jîn ê Kiù-chú . Tû sìn Iâ-so͘ ê í-goā, sui-jiân jīm lí tit êng-hoâ, hù-kuì, sè-kan ê khoài-lo̍k, miâ-siaⁿ, tē-uī , iā bô lō͘ thang tit chin ê boán-chiok kap oa̍h-miā; in-uī lí só͘ tit it-chhè ê mi̍h, sī chhin-chhiūⁿ chit ê hū-jîn-lâng ê chhiú só͘ chhiūⁿ, (só͘ koāⁿ) chi̍t pân ê chuí nā-tiāⁿ, liâm-piⁿ ē liáu, bē thang éng-kiú chí lí ê chhuì-ta. iā lán bián kiaⁿ khùn-lân ê sî-tāi, tio̍h thoân 34─38 chat. "Kia̍h-ba̍k khoàⁿ hn̂g, í-keng se̍k, thang koah lah."                (Oân)

## 漢羅（Ùi原文改寫）

「耶穌佮撒馬利亞的婦人人」

約翰4：1─42

阮德輝

(接7月第7面)

1941年8月677期       5-6

5. 耶穌隨時用露現叫醒伊宗教的本能(本能) 17─20節。耶穌露現伊全生涯的 歷史，「你講無丈夫是著因為你捌有5个丈夫......」耶穌這款神聖的 tong-chhat看出伊過去的生活，所以婦人人即時看伊做先知，也問伊關係真實拜上帝的所在。濟濟人想伊忽然提出論拜上帝的所在的問題。就是伊敏捷試看會通緊變換予伊不安的談論，(就是耶穌叫伊叫丈夫來，伊講無，耶穌講，你前有5个......)，總是思想的連絡真明。伊毋是欲走題。咱想上帝的先知出現，將伊所蓋過去lâ-sâm 的生活露現，也叫醒teh睏毋是死去的宗教心，也伊想宗教，總是只有形式，儀式，佇存守儀式，也無揣著滿足佮平安。Kiám-chhái想伊的生活過去的按呢悲慘，是無佇真實的所在拜上帝的因端，所以用誠實的心問先知的意見，關係宗教儀式kò-iú 的所在，是耶路撒冷抑是Ki-lí心。

6. 咱的主taⁿ用只有叫醒伊的向望21─25節。耶穌教示婦人人，予伊知伊的不安毋是佇敬拜的場所，伊猶未捌真實拜上帝24節。「上帝是神」，真實敬拜毋是場所的 (問題)，就是信仰佮疼心。佮形式，儀式無關係，只有用神佮誠實。敬拜的中心是真實捌上帝是疼的父，也順趁伊nā-tiāⁿ。卻耶路撒冷實在是上帝所指示敬拜伊的所在，「拯救對猶太人出」。總是時間已經到，敬拜taⁿ無想(空間，時間) 的制限，也無關係場所佮記號，只有用神用誠實。也欠中保來報in較明chiah 的事佮引chhoā in 的靈魂順趁伊nā-tiāⁿ(I指上帝)。

總是25節，這个婦人人直接應答講，「我知彌賽亞teh欲到，伊若到欲用一切的事共阮講」。雖然伊10分愚戇，重罪，總是救主的希望猶佇的心teh活。

7. Taⁿ這个婦人人已經備辦便便通承受最好的話。這是宣言催逼伊的信仰26節。「耶穌共伊講，我這个teh佮你講話的就是」。婦人人有信抑無？伊的行動比講話較雄辯。耶穌6擺共伊講話教示伊，每擺伊有應答。Taⁿ第7擺，耶穌主張伊是彌賽亞。婦人人無應答的話。總是咱讀聖經知伊放下水瓶，入城共人講「來看這人，我平素行的事伊攏共我講。這个總無是基督ah？28─29」。咱毋知伊的信仰loā nih完全。總是今仔日看，無論男女關心佇基督，有時放in 的工程，歡喜對別人傳基督，咱通結論伊的信仰是真實也活。婦人人成功的傳道表伊的信仰有信耶穌是彌賽亞。

總講這chām報咱知主耶穌的疼無放拺這个重罪可憐的人，歡喜用本身表現佇軟弱的靈魂來救伊，做伊的米糧。咱大家是罪人，教會是罪人的集合所(集合所)。Taⁿ得著主真實，向望咱也歡喜親像這个婦人人傳予厝邊，朋友，過路人，報in知耶穌是上帝的獨生囝，罪人的救主。除信耶穌的以外，雖然任你得榮華，富貴，世間的快樂，名聲，地位，也無路通得真的滿足佮活命；因為你所得一切的物，是親像這个婦人人的手所像，(所koāⁿ)一瓶的水nā-tiāⁿ，liâm-piⁿ會了，袂通永久止你的喙乾。也咱免驚困難的時代，著傳34─38節。「kia̍h目看園，已經熟，通割lah。」(完)
