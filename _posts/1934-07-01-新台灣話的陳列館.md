---
title: "新台灣話的陳列館"
categories:
  - 散文
tags:
  - 林茂生 Lîm Bō͘-seng
toc: true
toc_sticky: true
---

# Sin Tâi-oân-oē ê Tîn-lia̍t-koán

## 文獻資訊

| 項目 | 資料 |
|---|---|
| 作者 | 林茂生 Lîm Bō͘-seng |
| 卷期 | 台灣教會公報 |
| 卷期 | 第592卷 |
| 日期 | 1934/7 |
| 頁數 | 8 |

## 白話字（原文數位化）

Sin Tâi-oân-oē ê Tîn-lia̍t-koán

1934.07  592 koàn   p.8

(Lîm Bō͘-seng)

Bú-tâi (舞臺)：Hì-pêⁿ ê sin-oē; khah koân ê tâi teh hō͘ lâng chò-hì, á-sī ián-gē ê só͘-chāi. Tuì Kok-gú ê butai lâi, chiū-sī Eng-gú ê stage. Hok-ha̍p[sic.] bêng-sû: bú-tâi chong-sì (butai-sochi, stage arrangement); bú-tâi chiàu-bêng (butai-shomei, stage-lighting); bú-tâi kam-tok (butaikantoku, stage director); bú-tâi hāu-kó (butai-koka, stage-effect); goā-kau bú-tâi (gaiko-butai, the stage of the world's diplomacy). Bîn-kok iā ū ēng.

Hun-koân (分權)：Bô hō͘ koân-pèng chū-chi̍p tī chi̍t ê lâng, á-sī chi̍t ê ki-koan, hun-soàⁿ khì hō͘ kuí-nā lâng, á-sī kuí-nā ê só͘-chāi. Tuì Kok-gú ê bunken = Eng-gú ê decentralization. Bîn-kok iā ū ēng. Bûn-lē: Chit-ê sī tē-hong hun-koân, á-sī tiong-iong chi̍p-koân? ( = Kore wa chiho-bunken ka, cho͘-shuken ka? = Is this decentralization or centralization?).

Hun-gia̍p (分業)：Hun-piat kang-hu, ta̍k lâng chiàu i-ê khah chhut-tioh--ê khì chò, ha̍p chò-hoé lâi chiâⁿ seng-sán ê sū-gia̍p (khah sio̍k tī keng-chè-chiūⁿ ê oē). Tuì Kok-gú ê bungyo lâi = Eng-gú ê division of labo͘r. Bîn-kok iā ū ēng. Bûn-lē: Lán tāi-ke tio̍h hun-gia̍p lâi chò ( = Ware ware wa bungyo shite yari masho = Let us divide the work among us).

Pēⁿ-īⁿ (病院)：Só͘-chāi á-sī chhù, teh siu-liû pēⁿ-lâng, kā i khoàⁿ chèng-thâu soà kā i i-tī; chū-lâi kiò-chò i-seng-koán, á-sī kiò-chò i-īⁿ, (byoin, hospital) Bîn-kok iā ū ēng.

Pō͘-hūn (部份)：Tuì choân-thé lâi kóng hit tiong-kan ê chi̍t-hūn ê ì-sù. Tuì Kok-gú ê bubun lâi; kap Eng-gú ê a part siong-tong. Bîn-kok ū teh ēng. Bûn lē: Chit-ê put-kò sī choân-thé ê chi̍t-pō͘-hūn nā-tiāⁿ ( = Kore wa zentai no ichi bubun ni sugi nai = This is only a part of the whole).

Tê-oē-hoē (茶話會)：Chò-tīn chia̍h tê kóng-oē ê hoē ( chawakai, social tea-party). Bîn-kok iā ū ēng.

Tē-hā-sek (地下室)：Chhù ê ē-bīn-chàn khí ji̍p tī tē-ē, pí ke-lō͘ khah kē. Tuì Kok-gú ê chikashitsu (basement, under-gro͘nd room). Bîn-kok iā ū ēng.

Tiâu-cha (調查)：Káng-kiû chhâ-khó si̍t-chāi ê chêng-hêng. Tuì Kok-gú ê chosa lâi (investigation). Hok-ha̍p bêng-sû: tiâu-cha uí-oân (cho-sa-iin, investigation commttiee[sic.]); tiâu-cha-hoē (chosa-kai, a board of committee); tiâu-cha sū-hāng (chosa-jiko, matters for investigation). Bûn-lē: Chit-chân sū hiān-chāi tiâu-cha tiong (Kono koto wa genzai chosa chu desu. The matter is now under investigation). Bîn-kok iā ū ēng.

Tiàu-sû (弔詞)：ēng bûn lâi tha̍k, á-sī ēng oē lâi kóng, piáu-bêng māi-song ê ì-sù. Tuì Kok-gú ê choji lâi (a massage of condolence). Bîn-kok chhin-chhiūⁿ bô teh ēng.

Tèng-chèng: Téng-hō Bûn-pâng-kū hit hāng ê loē-tiong ū chi̍t-kù Eng-gú kiò-chò stationary sī stationery ê chhò-gō͘.

Hoê-hok: Ū lâng teh mn̄g khoàⁿ Eng-gú ê romance, Tâi-oân ê sin-oē beh kiò-chò sím-mi̍h? Hiān-sî chit kù oē tī Tâi-oân khiok iáu-boē sím-mi̍h thong-hêng. Chóng-sī tī Bîn-kok í-keng ū e̍k chò lōng-bān; che sī tuì bûn-ha̍k-chiūⁿ ê ì-sù lâi kóng--ê. Chhin-chhiūⁿ kóng, lōng-bān chú-gī, chiū-sī tuì romanticism lâi, á-sī lōng-bān-tek, chiū-sī tuì romantic lâi. Nā-sī chit kù romance iû-goân lēng-goā ū kî-khá ê siáu-soat, á-sī ài-chêng ê kò͘-sū ê ì-sù; che ē thang e̍k chò pī-sú siáu-soat, thoân-kî siáu-soat, á-sī lōng-bān-tek ê kò͘-sū; chiàu chi̍t-sî-chūn, chi̍t-sî-chūn teh ēng ê ì-sù, lâi e̍k.

## 漢羅（Ùi原文改寫）

新台灣話的陳列館

1934. 07  592卷   p.8

(林茂生)

Bú-tâi (舞臺)：戲棚的新話；較懸的台咧予人做戲，抑是演藝的所在。對國語的butai來，就是英語的stage。複合名詞：舞台裝置 (butai-sochi，stage arrangement)；舞台照明 (butai-shomei，stage-lighting)；舞台監督 (butaikantoku，stage director)；舞台效果(butai-koka，stage-effect)；外交舞台 (gaiko-butai，the stage of the world's diplomacy)。民國也有用。

Hun-koân(分權)：無予權柄聚集佇一个人，抑是一个機關，分散去予幾若人，抑是幾若的所在。對國語的bunken =英語的decentralization。民國也有用。文例：這个是地方分權，抑是中央集權？( = Kore wa chiho-bunken ka，cho͘-shuken ka？= Is this decentralization or centralization？)。

Hun-gia̍p(分業)：分別工夫，逐人照伊的較出tioh--的去做，合做伙來成生產的事業(較屬佇經濟上的話)。對國語的bungyo來=英語的division of labo͘r。民國也有用。文例：咱大家著分業來做( = Ware ware wa bungyo shite yari masho = Let us divide the work among us)。

Pēⁿ-īⁿ(病院)：所在抑是厝，咧收留病人，共伊看症頭紲共伊醫治；自來叫做醫生館，抑是叫做醫院，(byoin，hospital)民國也有用。

Pō͘-hūn(部份)：對全體來講彼中間的一份的意思。對國語的bubun來；佮英語的a part相當。民國有咧用。文例：這个不過是全體的一部分nā-tiāⁿ ( = Kore wa zentai no ichi bubun ni sugi nai = This is only a part of the whole)。

Tê-oē-hoē (茶話會)：做陣食茶講話的會( chawakai，social tea-party)。民國也有用。

Tē-hā-sek(地下室)：厝的下面層起入佇地下，比街路較低。對國語的chikashitsu (basement，under-gro͘nd room)。民國也有用。

Tiâu-cha(調查)：講求查考實在的情形。對國語的chosa來(investigation)。複合名詞：調查委員(cho-sa-iin，investigation commttiee[sic.])；調查會(chosa-kai，a board of committee)；調查事項(chosa-jiko，matters for investigation)。文例：這層事現在調查中(Kono koto wa genzai chosa chu desu。The matter is now under investigation)。民國也有用。

Tiàu-sû (弔詞)：用文來讀，抑是用話來講，表明覓喪的意思。對國語的choji來(a massage of condolence)。民國親像無咧用。

訂正：頂號文房具彼項的內中有一句英語叫做stationary是stationery的錯誤。

回覆：有人咧問看英語的romance，台灣的新話欲叫做甚物？現時這句話佇台灣卻猶未甚物通行。總是佇民國已經有譯做浪漫；這是對文學上的意思來講--的。親像講，浪漫主義，就是對romanticism來，抑是浪漫tek，就是對romantic來。若是這句romance猶原另外有奇巧的小說，抑是愛情的故事的意思；這會通譯做祕史小說，傳奇小說，抑是浪漫tek的故事；照一時陣，一時陣咧用的意思，來譯。
