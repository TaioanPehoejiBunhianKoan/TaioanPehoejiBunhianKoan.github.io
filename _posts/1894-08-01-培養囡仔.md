---
title: "培養囡仔"
categories:
  - 散文
tags:
  - 無lo̍h名
toc: true
toc_sticky: true
---

# Poê-iúⁿ Gín-ná

## 文獻資訊

| 項目 | 資料 |
|---|---|
| 作者 | 無lo̍h名 |
| 卷期 | 台南府城教會報 |
| 卷期 | 第113卷 |
| 日期 | 1894/8 |
| 頁數 | 87 |

## 白話字（原文數位化）

Poê-iúⁿ Gín-ná

1894.08 113 koàn p.87

Hoān gín-ná tn̄g-ni ê sî bē-tit-thang it-chīn siāng khoán . Chóng-tio̍h khoàⁿ bó-sin kap gín-ná ê seng-khu àn-cháiⁿ-iūⁿ. Siat-sú chò bó ê lâng sin-thé bô ióng-kiāⁿ, chiū eng-kai tio̍h chá tn̄g-ni khah hó; tāi-iok nā kàu peh káu goe̍h chiū thang kā i tn̄g . Nā-sī bó-sin khì- le̍k chhiong-chiok, gín-ná loán-jio̍k,tio̍h thèng-hāu khah bān,chiah thang.Hoān- nā gín-ná taⁿ-chiah hoat chhuì-khí , m̄- thang tn̄g-ni , chhuì-khí nā bān hoat ,iā m̄-thang tn̄g-ni, tāi-khài tio̍h kàu tō͘-chè chiah lâi tn̄g , in-uī chi̍t-nî liáu-āu, bó ê ni chiām-chiām bô la̍t , bē-ē poê-iúⁿ gín-ná. Nā beh tn̄g-ni iā m̄-thang hut- jiân-kan , tio̍h tāi-seng kà i chia̍h pa̍t- mi̍h koàn-sì, tuì chiām-chiām kàu chū- jiân . Hoān chhit-goe̍h ji̍t ê gín-ná ,muí ji̍t nn̄g-pái tio̍h ēng hó ê gû-leng hō͘ i chia̍h , kap chuí kiáu-chiâu ; liân-āu chuí thang chiām-chiām kiám khah chió; á-sī hô tām-po̍h mī-hún chú hō͘ i chia̍h, á-sī bí-moê iā thang . Nā beh tn̄g-ni tio̍h tn̄g mê-sî, kan-ta ji̍t--sî chá-àm nn̄g-pái hō͘ i chia̍h , kì-jiân chia̍h bô loā-chē , ni-chiap iā tuì án-ni ná chió . Kiám-chhái gín-ná m̄-khéng chia̍h pa̍t-mi̍h , put-hông tán- hāu i iau chiah hō͘ i chia̍h, moê pn̄g mī-pau lóng thang, to̍k-to̍k gín-ná tī cha̍p-peh goe̍h ji̍t ê tāi-seng , tek-khak tio̍h ēng ni chò kin-pún , it-khài chhiⁿ-chho , iû-jī, chhài-se, koé-chí , iàu-kín m̄-thang hō͘ i chia̍h . Ū chò pē-bó ê lâng, put-lūn chhìn-chhái mi̍h lóng hō͘ gín-ná chia̍h, tì-kàu ū-sî bē siau-hoà, phoà-pīⁿ soà sí, he̍k-sī bô tn̂g hoè-siū . Ū-sî làu-sià ê chèng-thâu lóng sī tuì chit-hō chhut--lâi . In-uī ēng toā-lâng ê si̍t-bu̍t hō͘ gín-ná chia̍h. Ná-chhin-chhiūⁿ chiong toā-lâng ê kang hō͘ gín-ná chò , tek-khak sī chò bô hoat , tek-khak ē siū siong . Só͘-í it-khài tê kap ka-pi lóng m̄-sī ha̍h chia̍h ni gín-ná ê lō͘-ēng . Chhin-chhiūⁿ chiú sī koh khah lī-hāi , chò pē-bó--ê kap chiàu- kò͘ gín-ná ê lâng tio̍h kín-sīn kéng-kài.

## 漢羅（Ùi原文改寫）

培養囡仔

1894.08 113卷 p.87

凡囡仔斷乳 ê時bē-tit-thang一盡共款。總著看母身佮囡仔 ê 身軀àn怎樣。設使做母 ê 人身體無勇健，就應該著早斷乳較好；大約若到八九月就thang kā伊斷。若是母身氣力充足，囡仔軟弱，著聽候較慢，才thang。凡若囡仔今才發嘴齒，m̄-thang斷乳，嘴齒若慢發，也m̄-thang斷乳，大概著到度晬才來斷。因為一年了後，母ê 乳漸漸無力，bē 會培養囡仔。若beh 斷乳也 m̄-thang忽然間，著代先教伊食別物慣勢，tuì 漸漸到自然。凡7月日 ê 囡仔，每日2擺著用好ê 牛乳 hō͘ 伊食，佮水攪齊，然後水thang漸漸減較少；抑是和淡薄麵粉煮hō͘伊食，抑是米糜也thang。若beh 斷乳著斷暝時，kan-ta 日--時早暗2擺hō͘伊食，既然食無偌濟，乳汁也tuì án-ni 那少。Kiám-chhái 囡仔m̄肯食別物，不妨等候伊枵才hō͘伊食，糜飯麵包攏thang，獨獨囡仔tī十八月日 ê 代先，的確著用乳做根本，一概chhiⁿ臊、油膩、菜蔬、果子，要緊 m̄-thang hō͘伊食。有做父母 ê 人，不論chhìn-chhái物攏hō͘ 囡仔食，致到有時bē 消化，破病續死，或是無長歲壽。有時漏瀉 ê症頭攏是tuì 這號出--來。因為用大人 ê 食物 hō͘ 囡仔食。Ná親像將大人ê 工hō͘ 囡仔做，的確是做無法，的確會受傷。所以一概茶佮咖啡攏 m̄是合食乳囡仔 ê 路用。親像酒是koh 較厲害，做父母--ê佮照顧囡仔 ê 人著謹慎警戒。
