---
title: "將上帝ê物hō͘上帝"
categories:
  - 散文
tags:
  - 無lo̍h名
toc: true
toc_sticky: true
---

# Chiong Siōng-tè ê mi̍h hō͘ Siōng-tè

## 文獻資訊

| 項目 | 資料 |
|---|---|
| 作者 | 無lo̍h名 |
| 卷期 | 台灣教會公報 |
| 卷期 | 第829號 |
| 日期 | 1958/1 |
| 頁數 | 10 |

## 白話字（原文數位化）

Chiong Siōng-tè ê mi̍h hō͘ Siōng-tè

(Kang Bān-lí siá)

1958年1月829卷 p.10-11

Kàu-hoē lāi ū chin-choē lâng kóng, cha̍p-hūn ê chi̍t-hūn hōng-hiàn sī lu̍t-hoat, ia̍h lán choè Ki-tok-tô͘ ê lâng sī tī un-tián ē, m̄-sī tī lu̍t-hoat ē, só͘-í m̄-bián cha̍p-hūn-chi̍t ê hōng-hiàn. Koh ū lâng kóng, m̄-bián chap7-hūn-chi8, nā ū cha̍p-hūn-chi̍t ê chi̍t-poàⁿ chiū kàu-gia̍h. Hiaⁿ-tī ah, chhiáⁿ lán m̄-thang boē kì-tit, lán ê Chú Iâ-so͘ só͘ kóng ê oē, ‘Bo̍h-tit phah-sǹg goá lâi sī beh hoè-bô lu̍t-hoat, á-sī sian-ti, goá lâi sī beh èng-giām. Kàu thiⁿ-toē hoè-bô, lu̍t-hoat ê chi̍t tiám, chi̍t ui̍h ia̍h koat-toàn boē hoè-bô.' Lán ê Chú Iâ-so͘ put-tàn bô hoè-bô lu̍t-hoat, I ū kiông-tiau lu̍t-hoat, I ū kóng, "Lín bat thiaⁿ-kìⁿ ū tuì kó͘-chá lâng kóng, M̄-thang hāi-sí lâng, hāi-sí lâng ê , tio̍h siū sím-phoàⁿ, chóng-sī goá kā lín kóng, kìⁿ-nā siū-khì i ê hiaⁿ-tī ê tio̍h siū sím-phoàⁿ. Lín bat thiaⁿ-kìⁿ ū oē kóng, Tio̍h thiaⁿ lí ê chhù-piⁿ, oàn-hūn lí ê tuì-te̍k; nā-sī goá kā lán kóng, Tuì-te̍k lí ê, tio̍h thiàⁿ in; khún-tio̍k lí ê, tio̍h thoè in kî-tó." Só͘-í lán ê Chú ia̍h kóng choè Ki-tok-tô͘ ê put-tàn tio̍h ū cha̍p-hūn-chi̍t ê hōng-hiàn sī tio̍h " CHIONG SIŌNG-TÈ Ê MI̍H LAP(sic.) HŌ͘ SIŌNG-TÈ" lâi kiông-tiau hōng-hiàn ê ì-gī kap cheng-sîn.

Sím-mi̍h sī Siōng-tè ê mi̍h? Lán lâng ta̍k lâng lóng kóng chit hāng mi̍h sī goá ê, hit hāng ia̍h sī goá ê. Kiám ū-iáⁿ? Goá ū chi̍t ê pêng-iú, khí chi̍t keng ê toā lâu, i chin hoaⁿ-hí, tuì goá kóng, goá chi̍t keng lâu sī goá pún-sin só͘ siat-kè--ê, goá pún-sin kàm-tok--ê, chit keng lâu si̍t-chāi sī goá ê. Chóng-sī, tī la̍k nî āu, hit keng toā lâu ū piàn choè chi̍t ê phoà-chhù, in-uī hō͘ chà-tân chà-pháiⁿ. Goá ia̍h ū chi̍t ê pêng-iú, kong-ho̍k āu ū chûn chin choē chîⁿ, i bat kā goá kóng,ū cha̍p-goā-ek bān, hit ê lâng hiān-sî bô tiàm tī Tâi-oân, in-uī i ê chîⁿ lóng liáu-khì, koh iáu khiàm lâng chin-choē chîⁿ. Koh ū chi̍t ê lâng, i ū sì ê kiáⁿ, nn̄g ê cha-bó͘-kiáⁿ, chóng-sī tī kū-nî, chit ê lâng sí ê sî, i ê kiáⁿ to lóng í-keng sí liáu, só͘-í bô lâng thang sàng i. Lán ê sèⁿ-miā mā m̄-sī lán ê. Tuì án-ni lán thang chai, lâng bô ū só͘-iú-koân, in-uī lâng boē-oē chhòng-chō, koán-lí kap pó-siú i só͘ ū ê kàu éng-oán. Lán lâng m̄-thang boē kì-tit tī sè-kan só͘ ū ê bān-hāng mi̍h sī pí lâng khah tāi-seng siū chhòng-chō, só͘-í lâng boē-oē tit thang tuì pí lâng khah tāi-seng siū chhòng-chō ê bān-hāng mi̍h kóng, lín chiah ê lóng sī sio̍k tī goá ê. Chú-koân sī Siōng-tè ê, Siōng-tè í-goā bô lâng oē chhòng-chō, koán-lí kap pó-siú, só͘-í Siōng-tè sī î-it ê chú-koân-chiá. "Toē kap kî-tiong só͘ chhiong-moá ê, sè-kài kap tiàm tī i tiong-kan ê, lóng sio̍k Iâ-hô-hoa"( Si-phian 24:1).

Lâng lóng bô chú-koân, lâng put-kò sī Siōng-tè ê koán-ke jî-í. Iâ-hô-hoa, Siōng-tè chiong hit ê lâng hē tī Ai-tiân hn̂g lāi CHÈNG-CHOH KÒ͘-SIÚ ( Chhòng-sè-kì 3:15). Lâng só͘ ū ê mi̍h kap i pún-sin ê sèⁿ-miā lóng sī Siōng-tè ê, só͘-í ta̍k ê Ki-tok-tô͘ sī Siōng-tè ê koán-ke. Beh choè hó koh chīn-tiong ê koán-ke, chì-chió tio̍h ū chit gō͘ hāng ê tiâu-kiāⁿ:-

1. Lâng tio̍h sêng-jîn kap chiap-siū Siōng-tè sī chhòng-chō sè-kan it-chhè só͘ ū ê chō-bu̍t Chú, iā sī sè-kài ê pó-chhî-chiá, koh sī bān-hāng mi̍h ê Chú-koân-chiá, ia̍h sī î-it ê só͘-iú-koân-chiá. " Thiⁿ toē kap i it-chhè só͘ ū ê í-keng choè oân, tī tē chhit ji̍t Siōng-tè oân I só͘ chò ê kang"( Chhòng-sè-kì 2:1).

2. Lâng tī sè-kan só͘ ū ê lóng sī Siōng-tè tè(sic.) kau-thok i koán-lí, lâng sī Siōng-tè ê koán-ke, Siōng-tè chiong lán ê sí-chó͘ hē tī Ai-tiàn hn̂g, sī beh hō͘ i chèng-choh kap kò͘-siú, m̄-sī choè chú-koân-chiá.

3. Lâng tī teh sú-iōng i ê chîⁿ, sî-kan, châi-lêng kap i só͘ ū ê, lóng tio̍h chun-tiōng Siōng-tè ê chí-ì, m̄-thang chū-choan, chiàu ka-kī ê ì-sù, tio̍h chhin-chhiūⁿ Sèng-si só͘ kóng:-

Goá ê chîⁿ-gûn hiàn hō͘ Lí,

ēng chhut lóng thàn Kí(sic.) chí-ì,

Goá ê châi-chêng Lí siúⁿ-sù,

Kam-goān hêng Lí choè khì-kū.

4. Lâng beh hióng-siū it-seng ê khoài-lo̍k, tio̍h ū kám-siā ê sim,

put-sî bô boē kì-tit Siōng-tè teh chiàu-kò͘ kap kiong-kip lán ta̍k lâng só͘ khiàm-ēng ê, in-uī Siōng-tè koan-sim tī lín, chiàu Sèng-si só͘ kóng: -

Kéng-gū hó pháiⁿ sī Chú só͘ tiāⁿ,

Tiàm Chú si̍t-ē, ún-tàng bián kiaⁿ,

Siōng-tè teh chiàu-kò͘ lí.

5. Lâng tio̍h m̄-thang boē kì-tit , ū chi̍t ji̍t lán tio̍h ài tī éng-oán ê chú-cháiⁿ-chiá, Siōng-tè ê bīn-chêng lâi chheng-soàn lán só͘ tuì I siū kau-thok koán-lí ê it-chhè. Lán m̄-chai beh thiaⁿ-kìⁿ Chú tuì lán kóng, Hó koh chīn-tiong ê lô͘-po̍k, á-sī kóng, Pháiⁿ koh pîn-toāⁿ ê lô͘-po̍k, chit ê sī chin iàu-kín, lán bô soán-te̍k boē ēng tit ê sū.

Hiaⁿ-tī ah, só͘-í goá in-uī Siōng-tè ê lîn-bín, khǹg lín hiàn ka-kī ê seng-khu choèN3chè(sic.), sī oa̍h--ê, sèng--ê, Siōng-tè só͘ hoaⁿ-hí--ê chit ê chiū-sī " Chiong Siōng-tè ê mi̍h la̍p hō͘ Siōng-tè. "

## 漢羅（Ùi原文改寫）

將上帝的物予上帝

(江萬里寫)

1958年1月829期 p.10-11

教會內有真濟人講，十份的一份奉獻是律法，亦咱做基督徒的人是佇恩典下，毋是佇律法下，所以毋免十份一的奉獻。閣有人講，毋免十份一，若有十份一的一半就夠額。兄弟ah，請咱毋通袂記得，咱的主耶穌所講的話，「莫得拍算我來是欲廢無律法，á是先知，我來是欲應驗。到天地廢無，律法的一點，一劃亦決斷袂廢無。」咱的主耶穌不但無廢無律法，伊有強調律法，伊有講，「恁捌聽見有對古早人講，毋通害死人，害死人的，著受審判，總是我共恁講，見若受氣伊的兄弟的著受審判。恁捌聽見有話講，著聽你的厝邊，怨恨你的對敵；若是我共咱講，對敵你的，著疼in；窘逐你的，著替in祈禱。」所以咱的主亦講做基督徒的不但著有十份一的奉獻是著 「將上帝的物納予上帝」來強調奉獻的意義佮精神。

甚麼是上帝的物？咱人逐人攏講這項物是我的，彼項亦是我的。敢有影？我有一个朋友，起一間的大樓，伊真歡喜，對我講，我一間樓是我本身所設計--的，我本身監督--的，這間樓實在是我的。總是，佇六年後，彼間大樓有變做一个破厝，因為予炸彈炸歹。我亦有一个朋友，後復後有存真濟錢，伊捌共我講，有十外億萬，彼个人現時無踮佇台灣，因為伊的錢攏了去，閣猶欠人真濟錢。閣有一个人，伊有四个囝，兩个查某囝，總是佇舊年，這个人死的時，伊的囝都攏已經死了，所以無人通送伊。咱的性命嘛毋是咱的。對按呢咱通知，人無有所有權，因為人袂會創造，管理佮保守伊所有的到永遠。咱人毋通袂記得佇世間所有的萬項物是比人較事先受創造，所以人袂會得通 對比人較事先受創造的萬項物講，恁遮的攏是屬佇我的。主權是上帝的，上帝以外無人會創造，管理佮保守，所以上帝是唯一的主權者。「地佮其中所充滿的，世界佮踮佇伊中間的，攏屬耶和華」(詩篇24：1)。

人攏無主權，人不過是上帝的管家而已。耶和華，上帝將彼个人下佇伊甸園內種作顧守 (創世記3：15)。人所有的物佮伊本身的性命攏是上帝的，所以逐个基督徒是上帝的管家。欲做好閣盡忠的管家，至少著有這五項的條件：-

1.人著成人佮接受上帝是創造世間一切所有的造物主，也是世界的保持者，閣是萬項物的主權者，亦是唯一的所有權者。「天地佮伊一切所有的已經做完，佇第七日上帝完伊所做的工」(創世記2：1)。

2.人佇世間所有的攏是上帝交託伊管理，人是上帝的管家，上帝將咱的始祖下佇 Ai-tiàn園，是欲予伊種作佮顧守，毋是做主權者。

3.人佇teh使用伊的錢，時間，才能佮伊所有的，攏著尊重上帝的旨意，毋通自專，照家己的意思，著親像聖詩所講：-

我的錢銀獻予你，

用出攏趁你旨意，

我的才情你賞賜，

甘願還你做器具。

4.人欲享受一生的快樂，著有感謝的心，

不時無袂記得上帝teh照顧佮供給咱逐人所欠用的，因為上帝關心佇恁，照聖詩所講：-

境遇好歹是主所定，

踮主翼下，穩當免驚，

上帝teh照顧你。

5.人著毋通袂記得，有一日咱著愛佇永遠的主宰者，上帝的面前來清算咱所對伊受交託管理的一切。咱毋知欲聽見主對咱講，好閣盡忠的奴僕，á是講，歹閣貧惰的奴僕，這个是真要緊，咱無選擇袂用得的事。

兄弟ah，所以我因為上帝的憐憫，勸恁獻家己的身軀做祭，是活--的，聖--的，上帝所歡喜--的這个就是「將上帝的物納予上帝。」
