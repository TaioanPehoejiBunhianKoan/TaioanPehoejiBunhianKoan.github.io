---
title: "乃縵家的少女"
categories:
  - 詩
tags:
  - 無lo̍h名
toc: true
toc_sticky: true
---

# Nái-bān-ke ê siáu-lú

## 文獻資訊

| 項目 | 資料 |
|---|---|
| 作者 | 無lo̍h名 |
| 卷期 | 台灣教會公報 |
| 卷期 | 第627號 |
| 日期 | 1937/6 |
| 頁數 | 20 |

## 白話字（原文數位化）

Nái-bān-ke ê siáu[sic]-lú

1937年6月627期     20

1. Kó͘-chá ū chi̍t toā kiông-kok,

Só͘-chāi sī tī Iû-thài kok ;

Miâ-jī chheng-ho͘ chò A-lân,

Chē-chē toā-hô kap bêng-san.

2. Chia ê thô͘ sī chin puî-suí,

Tong-sî Lia̍t-kok pâi thâu-uī ;

Hoe-chháu, chhiū-ba̍k ke̍k bō͘-sēng,

Goā-lâng ài khoàⁿ chit hō kéng.

3. Ū soaⁿ miâ chò Lī-pa-lūn,

Hn̄g-hn̄g saⁿ tuì sī Hek-bûn ;

Téng-bīn lóng chèng pek-hiuⁿ-bo̍k,

Sǹg sī chhiū-tiong hó-liāu chok.

4. Tāi-má-sek sī in kiaⁿ-siâⁿ,

Lâu-tâi, koân-thah kài ū miâ;

Tiau-khek oē-siōng chin-chiàⁿ suí,

Kiàn-tiok iâⁿ koè chin chē uī.

5. Goá taⁿ m̄-bián siông-sè lūn,

Chhiáⁿ kóng kok-tiong chi̍t chiong-kun;

Miâ-jī chheng-ho͘ kiò Nái-bān,

Chin Sîn ēng i pêng tāi-lān.

6. It-seng chò lâng chin eng-hiông,

Tit-tio̍h kun-ông só͘ tiōng-iōng;

Khó-sioh āu-lâi siū put-hēng,

Choân-sin hoat-siⁿ thái-ko pēng.

7. Suî chhiáⁿ bêng i lâi tiau-tī,

Khang huì chîⁿ-gîn bē thang i;

In-uī che pīⁿ sī chin ok,

Lāi-bīn hoat-chhut ū toā to̍k.

8. Chá bat kap Í-sek-lia̍t chiàn,

Lia̍h-tio̍h chi̍t-ê lú siàu-liân;

Tiâu-tî chhoā kàu i ê chhù,

Hō͘ i chò kán chhe cha̍p-sū.

9. Siàu-siàu liân-liân lī pún-hiuⁿ,

Lī-pia̍t chhin-lâng kap tia-niû;

Nā ū hiaⁿ-tī kap chí-moē,

Bē thang kap in koh chò-hoé.

10. Tī-chia moá-bīn só͘ khoàⁿ-kìⁿ,

Lóng-sī chhiⁿ-so͘ sit khiam-pi;

To̍k-to̍k chin Sîn bû put-chāi,

Chò I kiáⁿ-jî I chin ài.

11. Kî-tiong ū ò-biāu ê ì,

Goá taⁿ put-tek-put kóng-khí ;

Tio̍h chai Nái-bān pún ū la̍t,

Jiám-tio̍h thái-ko sim phah-kat.

12. Chin Sîn te̍k-ì beh kám-hoà,

Beh ēng siáu[sic]-lú thang thoân-oā ;

Ū tuì i ê chú-bó kóng,

Goá siūⁿ chú-lâng ê khó͘-thàng.

13. Chí-ū goán kok ê kiaⁿ-siâⁿ,

Chi̍t-uī Sian-ti chin chhut-miâ ;

Tek-khak ē i chit khoán pīⁿ,

Chhiáⁿ tio̍h khí-sin tuì hia khì.

14. Nái-bān si̍t-chāi chhoē bô hoat,

I-seng ia̍h bô sím-mi̍h koat ;

Taⁿ tuì siáu[sic]-lú chi̍t-kù giân,

iàu-ì chàu-bêng tī ông chiân.

## 漢羅（Ùi原文改寫）

乃縵家的少女

1937年6月627期20

1.古早有一大強國，

所在是佇猶太國；

名字稱呼做亞蘭，

濟濟大河佮名山。

2.遮的土是真肥媠，

當時列國排頭位；

花草，樹木極茂盛，

外人愛看這號景。

3.有山名做利巴嫩，

遠遠相對是黑門；

頂面攏種柏香木，

算是樹中好料作。

4.大馬色是in京城，

樓台，懸塔蓋有名；

雕刻畫像真正媠，

建築贏過真濟位。

5.我taⁿ毋免詳細論，

且講國中一將軍；。

名字稱呼叫乃縵，

真神用伊平大難。

6.一生做人真英雄，

得著君王所重用；

可惜後來受不幸，

全身發生癩ko病。

7.隨請名醫來tiau治，

空費錢銀袂通醫；

因為這病是真惡，

內面發出有大毒。

8.早捌佮以色列戰，

掠著一个女少年；

刁持chhoā到伊的厝，

予伊做嫺差雜事。

9.少少年年離本鄉，

離別親人佮爹娘；

若有兄弟佮姊妹，

袂通佮in閣做伙。

10.佇遮滿面所看見，

攏是生疏失謙卑；

獨獨真神無不在，

做伊囝兒伊真愛。

11.其中有奧妙的意，

我taⁿ不得不講起；

著知乃縵本有力，

染著癩ko心拍結。

12.真神特意欲感化，

欲用少女通傳話；

有對伊的主母講，

我想主人的苦痛。

13.只有阮國的京城，

一位先知真出名；

的確會醫這款病，

請著起身對遐去。

14.乃縵實在揣無法，

醫生亦無甚物決；

Taⁿ對少女一句言，

要意奏明佇王前。
