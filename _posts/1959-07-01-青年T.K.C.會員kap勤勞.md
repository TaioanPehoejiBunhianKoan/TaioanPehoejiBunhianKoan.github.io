---
title: "青年T.K.C.會員kap勤勞"
categories:
  - 無分類
tags:
  - 無lo̍h名
toc: true
toc_sticky: true
---

# Chheng-liân T.K.C. hoē-oân kap khîn-lô

## 文獻資訊

| 項目 | 資料 |
|---|---|
| 作者 | 無lo̍h名 |
| 卷期 | 台灣教會公報 |
| 卷期 | 第847號 |
| 日期 | 1959/7 |
| 頁數 | 17 |

## 白話字（原文數位化）

T.K.C. hoē-oân kap khîn-lô(勤勞)

1959年7月847期 p.17-19

Tuì keng-chè-ha̍k ê li̍p-tiûⁿ lâi kóng khîn-lô sī seng-sán só͘ boē thang bô--tit ê, in-uī nā bô khîn-lô chin bô ū seng-sán, bô seng-sán chiū boē thang kióng-kip su-iàu, boē thang èng-hù su-iàu, keng-chè chiū khiā boē tiâu, keng-chè nā khiā boē tiâu, hit ê jîn-seng chiū hoat-seng būn-tê lah!

Só͘-í bô-lūn tī siā-hoē, á-sī kò-jîn, khîn-lô sī boē thang khoat-siáu ê, khîn-lô sī lâng uī-tio̍h sū-gia̍p lâi iōng sim sîn, pêng-siông kán-chheng lô-sim kap lô-sîn.

Khîn-lô sī Ki-tok-kàu ê te̍k-teng, kî-thaⁿ ê chong-kàu iā kóng-khí jîn-ài chû-pi, chóng-sī toā-poàⁿ sī chú-tiuⁿ chhut-sè siau-ke̍k-tek, nā-sī Ki-tok-kàu sī ji̍p-sè ê chek-ke̍k-te̍k, khoàⁿ-kìⁿ siā-hoē ê hú-pāi, lâng-lâng tîm-lo̍h tī choē-ok tiong, Ki-tok-kàu m̄-sī iô-thâu thàn-sek(搖頭嘆息) lâi siám-pī, chiū-sī thoân hok-im lâi chhiúⁿ-kiù(搶救), uī-tio̍h án-ni, Ki-tok-tô͘ tio̍h chiàu Chú ê kà-sī chò kng, chò iâm tī ka-kī ê chit-he̍k chò lī-ek lâng, ho̍k-bū lâng ê kang-chok. Só͘-í khîn-lô thang kóng sī Ki-tok-kàu chong-chí chi̍t-ê pō͘-hūn.

1.Kīn-tāi ê khîn-lô-koan

Lán Tiong-kok goân-lâi ê tha̍k-chheh-lâng(士大夫) khoàⁿ khîn-lô chò hā-chiān ê su-siúⁿ, í keng pī khîn-lô sī sîn-sèng(勤勞是神聖) ê hiān-tāi su-siúⁿ só͘ thè-oāⁿ.Kok-hū kóng, "Jîn-seng í ho̍k-bū uî bo̍k-tek"(人生以服務為目的). Tī Ki-tok-kàu ê li̍p-tiûⁿ lâi kóng, Chú Iâ-so͘ sui-jiân bat kóng, "Lâng ê oa̍h m̄-nā oá-khò piáⁿ, "lâi kà-sī lâng chù-tiōng sio̍k-lêng-tek ê seng-oa̍h, chóng-sī I ê it-seng si̍t-chāi sī khîn-lô ê it-seng. I seng-tióng(sic.) tī sió chng-siā Ná-sat-le̍k, chū-sè chiū chò ba̍k-chhiūⁿ lâi khîn-lô, kàu tī ji̍p kong seng-gâi iā sī uī-tio̍h thian-kok ê sèng-kang lâi tio̍h-boâ. Má-thái 4:23, 24 kì-chài, "I piàn kiâⁿ tē, kok hiuⁿ-siā lâi kà-sī soan-thoân thian-kok ê hok-im, iā i-hó ta̍k iūⁿ ê chèng-thâu kap pēⁿ-chèng." I ê khîn-lô m̄-sī chhin-chhiūⁿ keng-chè-ha̍k só͘ teh kóng uī-tio̍h seng-sán, á-sī kò-jîn seng-chûn lâi khîn-lô. I ê khîn-lô sī ho̍k-bū-tek, m̄-nā bô siu tāi-kè, iā bô hi-bōng lâng ê pò-siû kap chheng-chàn. I uī lâng ho̍k-bū khîn-lô, sī chhut tī thiàⁿ lâng, lîn-bín lâng, iū-koh sī bô tiâu-kiāⁿ--ê. Só͘-í ka-kī soan-giân kóng, "Jîn-chú lâi, m̄-sī beh chhe-ēng lâng, sī beh hō͘ lâng chhe-ēng, koh hiàn I ê sìⁿ-miā lâi sio̍k-hoê choē-choē lâng" (Khó 10:45).

Kin-nî lán T.K.C. uī-tio̍h beh hāu-hoat Chú Iâ-so͘ chit khoán uí-tāi chông-ko ê ho̍k-bū cheng-sîn, beh khui khîn-lô-iâⁿ lâi uī-tio̍h tī Hoa-liân ê Gio̍k-san Sîn-ha̍k su-īⁿ chò kang, liōng-pit lán tiong-kan í-keng ū lâng ióng-io̍k beh chham-ka, lâi ū hūn tī san-tē tông-pau kiù-lêng ê kang-chok. Chit khoán bô tiâu-kiāⁿ ho̍k-bū-tek ê khîn-lô, chiah sī chin-chiàⁿ sîn-sèng ê kang. Só͘-í "khîn-lô sī sîn-sèng, " chit ê su-siúⁿ thang kóng ti̍t-chiap-tek, kàn-chiap-tek tuì Chú Iâ-so͘ it-seng ê giân-hēng só͘ lâu ho̍k-bū-tek khîn-lô só͘ éng-hióng--ê.

2.Jû-hô soán-te̍k chit-gia̍p?

Khoàⁿ khîn-lô chò hā-chiān ê sî-tāi í-keng piàn-chiâⁿ "khîn-lô sī sîn-sèng" ê sî-tāi, só͘-í bô-lūn sím-mi̍h lâng eng-kai tio̍h ū i ê chit-gia̍p. Pó-lô kóng, "Nā ū lâng bô chò kang, i iā m̄-thang chia̍h(II Thiap 3:10)"Nā-sī án-ni, bô-lūn sím-mi̍h chit-gia̍p, lán lóng thang chò á m̄-sī?

Tng jîn-kháu cheng-ka, keng-chè khióng-hong, seng-chún kēng-cheng, iū-koh chhiong-moá siâ-ok ê kin-á-ji̍t, tī kok-chióng ê sū-gia̍p-siōng ū chin-choē bô chèng-keng, bô tō-tek ê chok-uî, sī lán Ki-tok-tô͘ só͘ tio̍h kín-sīn lâi soán-te̍k tî-hông ê; sui-jiân ū sî tī chèng-keng ê chit-uī teh ho̍k-bū, chóng-sī tī hit ê chit-bū-siōng tuì èng-siû kau-chè, á-sī tham-loân chîⁿ-châi lâi hām-lo̍h tī choē-ok, sī kin-á-ji̍t siā-hoē-siōng ê siông-sū. Lán siông-siông bat khoàⁿ-kìⁿ bó͘-bó͘ hiaⁿ-tī uī-tio̍h ho̍k-bū tī bó͘-bó͘ ki-koan, á-sī chò bó͘-bó͘ sū-gia̍p, tì-kàu sìn-gióng tuī-lo̍h lâi lī-khui Siōng-tè.

Bat thiaⁿ-kìⁿ chi̍t uī chin iú-uî ê bo̍k-su kóng, "ū chi̍t pái siū lâng àn-nāi beh khì kap chi̍t uī chin ū tē-uī koh ū miâ-siaⁿ ê bó͘-bó͘ phok-sū(Ki-tok-tô͘) saⁿ-bat, khì i ê chhù chhoē bô, jiân-āu chiah chai i uī-tio̍h kau-chè èng-siû khì tī bó͘-bó͘ chiú-ka." Hit uī bo̍k-su kóng, "Goá goān goá ê kiáⁿ-jî chò oē-seng ku-lí lâi jia̍t-sim kèng-pài Siōng-tè, m̄-ài ū tē-uī, miâ-siaⁿ lâi tuī-lo̍h tī choē-ok tiong." Pó-lô kóng, "Só͘-í lín he̍k-sī chia̍h, he̍k-sī lim, he̍k-sī choè sím-mi̍h, lóng tio̍h in-uī êng-kng Siōng-tè lâi chò"(I Lîm 10:31). Só͘-í lán Ki-tok-tô͘ m̄-thang kan-ta chù-tiōng chit-gia̍p ê ko-siōng, hā-chiān, á-sī pò-siû ê chē-chió, iàu-kín tio̍h soán-te̍k oē thang hō͘ lán chū-iû siú Chú-ji̍t, jia̍t-sim kèng-pài Siōng-tè, koh oē thang lī-ek siā-hoē chō-hok jîn-kûn lâi êng-kng Chú ê sèng-miâ.

Kok-uī chhin-ài ê T.K.C.hiaⁿ-ché, lán kin-nî ê chú-tê sī "Chhú lô͘-po̍k ê hêng-siōng Iâ-so͘." "I pún ū Siōng-tè ê hêng-chōng, bô lia̍h kap Siōng-tè pîⁿ téng choè só͘ tio̍h chip-siú ê, hoán-tńg piàⁿ-khang ka-kī, chhú lô͘-po̍k ê hêng-chōng, chiâⁿ choè lâng ê iūⁿ-siùⁿ......khut ka-kī sūn-ho̍k kàu tī sí, sīm-chì sí tī si̍p-jī-kè, só͘-í Siōng-tè ko-seng I ke̍k koân, siúⁿ-sù I hit ê miâ poâⁿ-koè tī bān miâ ê téng-bīn ê." ǹg-bāng lán saⁿ-kap hāu-hoat I hi-seng-tek ho̍k-bū, chit khoán uí-tāi ê cheng-sîn, bô kéng kang-chok ê hù-kuì, hā-chiān, chīn-tiong siú-chit tī lán ê chit-chek, thang hō͘ Chú kóng, "Hó ah, hó koh chīn-tiong ê lô͘-po̍k, lí tī chió--ê í-keng chīn-tiong, goá beh siat-li̍p lí lâi koán choē--ê, thang ji̍p lí ê chú-lâng ê khoài-lo̍k."

5 KAK GÛN HIÀN-KIM

SIU-CHI PÒ-KÒ-SU

5 ge̍h-hūn só͘ hiàn ê.

T.K.C. Kim-gia̍h T.K.C. Kim-gia̍h

Chhīⁿ Tiong

Tang-soaⁿ 30.00 Sam-chhiⁿ　 100.00

Koe-lâng 110.00

Pak Tiong

Báng-kah 810.00 iân-pêng 139.50

Tek Tiong 60.00

Tang Tiong

Gio̍k-lí 40.00 Tâi-tang 200.00

Tiong Tiong

Liú-goân 24.40 Gû-bîn 16.00

O͘-ji̍t 25.00 Jī-lîm sió-khu 108.00

Lâm Tiong

Chó-tìn 24.00 Lâm-mn̂g 132.00

Gio̍k-chíⁿ 35.00 Kong-lîm 72.50

Ko Tiong

iâm-tiâⁿ 130.00 Lâm-chú 120.00

----------------- -----------------------

Ha̍p-kè 1, 276.40

5 ge̍h lán só͘ pang-chān ê.

Tiong-hoē Kàu-hoē Kim-gia̍h

Chhit-chhiⁿ Chhit-tó͘ 600.00

Sin-tek Tâng-lô 200.00

Hù-kong 600.00

Tang-pō͘ Ti-pún 600.00

Tâi-tiong Chi̍p-chi̍p 600.00

Lō͘-siōng 300.00

Ka-gī Koè-lō͘ 300.00

Tâi-lâm Thô͘-siâⁿ 200.00

Ko-hiông Ka-tang 450.00

Eńg-an 300.00

-------------

Ha̍p-kè 4.150.00

郵局儲蓄第５６９９號

帳戶名稱：臺灣總會Ｔ.K.C.

(Tiuⁿ Hông-chhiong)

## 漢羅（Ùi原文改寫）

T.K.C.會員佮勤勞

1959年7月847期 p.17-19

對經濟學的立場來講勤勞是生產所袂通無得的，因為若無勤勞真無有生產，無生產就袂通供給需要，袂通應付需要，經濟就徛袂牢，經濟若徛袂牢，彼个人生就發生問題lah！

所以無論佇社會，á是個人，勤勞是袂通缺少的，勤勞是人為著事業來用心神，平常簡稱勞心佮勞神。

勤勞是基督教的特徵，其他的宗教也講起仁愛慈悲，總是大半是主張出世消極的，若是基督教是入世的積極的，看見社會的腐敗，人人沉落佇罪惡中，基督教毋是搖頭嘆息來閃避，就是傳福音來搶救，為著按呢，基督徒著照主的教示做光，做鹽佇家己的職域做利益人，服務人的工作。所以勤勞通講是基督教宗旨一个部份。

1.近代的勤勞觀

咱中國原來的讀冊人（士大夫）看勤勞做下賤的思想，已經被勤勞是神聖的現代思想所替換。國父講，「人生以服務為目的」。佇基督教的立場來講，主耶穌雖然捌講，「人的活毋若倚靠餅，」來教示人注重屬靈的的生活，總是伊的一生實在是勤勞的一生。伊成長佇小莊社拿撒勒，自細就做木匠來勤勞，到佇入公生涯也是為著天國的聖工來著磨。馬太4:23、24記載,「伊遍行地,各鄉社來教示宣傳天國的福音,也醫好逐樣的症頭佮病症。」伊的勤勞毋是親像經濟學所teh講為著生產，á是個人生存來勤勞。伊的勤勞是服務的，毋若無收代價，也無希望人的報酬佮稱讚。伊為人服務勤勞，是出佇疼人，憐憫人，又閣是無條件的。所以家己宣言講，「人子來，毋是欲差用人，是欲予人差用，閣獻伊的性命來屬回濟濟人」（可10:45）。

今年咱T.K.C.為著欲效法主耶穌這款偉大崇高的服務精神，欲開勤勞營來為著佇花蓮的玉山神學書院做工，量必咱中間已經有人踴躍欲參加，來有份佇山地同胞救靈的工作。這款無條件服務的的勤勞，才是真正神聖的工。所以「勤勞是神聖」這个思想通講直接的、間接的對主耶穌一生的言行所留服務的勤勞所影響的。

2.如何選擇職業？

看勤勞做下賤的時代已經變成「勤勞是神聖」的時代，所以無論甚物人應該著有伊的職業。保羅講，「若有人無做工，伊也毋通食（II帖3:10）」若是按呢，無論甚物職業，咱攏通做á毋是？

當人口增加，經濟恐慌，生存競爭，又閣充滿邪惡的今仔日，佇各種的事業上有真濟無正經，無道德的作為，是咱基督徒所著謹慎來選擇持防的；雖然有時佇正經的職位teh服務，總是佇彼个職務上對應酬交際，á是貪戀錢財來陷落佇罪惡，是今仔日社會上的常事。咱常常捌看見某某兄弟為著服務佇某某機關，á是做某某事業，致到信仰墜落來離開上帝。

捌聽見一位真有為的牧師講，「有一擺受人案內欲去佮一位真有地位閣有名聲的某某牧士（基督徒）相捌，去伊的厝揣無，然後才知伊為著交際應酬去佇某某酒家。」彼位牧師講，「我願我的囝兒做衛生ku-lí來熱心敬拜上帝，毋愛有地位，名聲來墮落佇罪惡中。」保羅講，「所以恁或是食，或是啉，或是做甚物，攏著因為榮光上帝來做」（I林10:31）。所以咱基督徒毋通kan-ta注重職業的高尚，下賤，á是報酬的濟少，要緊著選擇會通予咱自由守主日，熱心敬拜上帝，閣會通利益社會造福人群來榮光主的聖名。

各位親愛的T.K.C.兄姊，咱今年的主題是「取奴僕的形狀耶穌。」「伊本有上帝的形狀，無掠佮上帝平等做所著執守的，反轉拚空家己，取奴僕的形狀，成做人的樣相.....屈家己順服到佇死，甚至死佇十字架，所以上帝高升伊極懸，賞賜伊彼个名盤過佇萬名的頂面的。」向望咱saⁿ-kap效法伊犧牲服務，這款偉大的精神，無揀工作的富貴，下賤，盡忠守職著咱的職責，通予主講，「好ah，好閣盡忠的奴僕，你佇少的已經盡忠，我欲設立你來管濟的，通入你的主人的快樂。」

5角銀獻金

收支報告書

5月份所獻的。

T.K.C. 金額 T.K.C. 金額

星中

東山 30.00 三星 100.00

基隆 110.00

北中

艋舺 810.00 延平 139.50

竹中 60.00

東中

玉里 40.00 台東 200.00

中中

柳原 24.40 牛眠 16.00

烏日 25.00 二林小區 108.00

南中

左鎮 24.00 南門 132.00

玉井 35.00 公林 72.50

高中

鹽埕 130.00 楠梓 120.00

----------------- -----------------------

合計 1, 276.40

5月咱所幫贊的。

中會 教會 金額

七星 七堵 600.00

新竹 銅鑼 200.00

Hù-kong 600.00

東部 知本 600.00

台中 集集 600.00

Lō͘-siōng 300.00

嘉義 Koè-lō͘ 300.00

台南 土城 200.00

高雄 茄苳 450.00

永安 300.00

-------------

合計 4.150.00

郵局儲蓄第５６９９號

帳戶名稱：臺灣總會Ｔ.K.C.

(Tiuⁿ Hông-chhiong)
