---
title: "我所看ê異象"
categories:
  - 無分類
tags:
  - 馬Tiau-bō͘ Má Tiau-bō͘
toc: true
toc_sticky: true
---

# Goá só͘ khoàⁿ ê īⁿ-siōng

## 文獻資訊

| 項目 | 資料 |
|---|---|
| 作者 | 馬Tiau-bō͘ Má Tiau-bō͘ |
| 卷期 | 台灣教會公報 |
| 卷期 | 第591卷 |
| 日期 | 1934/6 |
| 頁數 | 14 |

## 白話字（原文數位化）

Goá só͘ khoàⁿ ê īⁿ-siōng

Tang-kiaⁿ: Má Tiau-bō͘

1934.06, no. 591, pp. 14-15

Bē kìm-tit kia̍h-pit siá kuí jī,

Pò lín chai si̍t-chāi chin hoaⁿ-hí;

Chiū-sī Chú Iâ-so͘ ê tāi-chì,

Chi̍t-chheng káu-pah saⁿ-cha̍p-sì nî,

Jī goe̍h káu hō ngó͘-hō͘ cha̍p-it sî,

Iâ-so͘ chhut-hiān hō͘ goá khoàⁿ-kìⁿ,

ĪN-siōng chin-chiàⁿ ke̍k suí bô pí.

In-uī phí-jîn teh khùn ê sî,

Hut-jiân ū lâng chhun i ê chhiú,

Chiàⁿ-chhiú kap goá chhut-la̍t ak-chhiú,

Tò-chhiú hoāⁿ goá ê keng-thâu piⁿ,

Goá ê ba̍k-chiu thí-khui ê sî,

Chì-sèng Kiù-chú hō͘ goá khoàⁿ-kìⁿ,

Goá khoàⁿ Ki-tok moá-sim hoaⁿ-hí,

I ê êng-kng chiò goá bô lī,

Goá sim chiū ū moá-moá hok-khì,

Chú bīn chhiò-iông êng-kng chû-pi,

Phoê-hu khah pe̍h sng-sek sek-tī,

Sè-kan só͘ ū put-ki̍p oh pí,

Chin-chiàⁿ kuì-khì si̍t-chāi bô-pí.

Tuì I ê thâu-khak siā-chhut kng,

Hui-siông kng-liāng chhàn-lān êng-kng,

Goá chai che kng chin-chiàⁿ bô thang pí,

Kng-bêng si̍t-chāi ke̍k suí bô pí.

Goá sim si̍t-chāi moá-moá hoaⁿ-hí,

Goá pek-chhiat kî-tó saoh ê sî,

Khó-sioh bē thang koh khoàⁿ-tio̍h I,

ĪN-siōng sī sū-si̍t ê tāi-chì.

## 漢羅（Ùi原文改寫）

我所看的異象

東京：馬Tiau-bō͘

1934.06, no. 591, pp. 14-15

Bē禁得kia̍h筆寫幾字，

報恁知實在真歡喜；

就是主耶穌的代誌，

一千九百三十四年，

二月九號午後十一時，

耶穌出現予我看見，

異象真正極媠無比。

因為卑人teh睏的時，

忽然有人伸伊的手，

正手佮我出力握手，

倒手岸我的肩頭邊，

我的目睭搋開的時，

至聖救主予我看見，

我看基督滿心歡喜，

伊的榮光照我無離，

我心就有滿滿福氣，

主面笑容榮光慈悲，

皮膚較白霜雪色緻，

世間所有不及oh比，

真正貴氣實在無比。

對伊的頭殼射出光，

非常光亮燦爛榮光，

我知這光真正無通比，

光明實在極媠無比。

我心實在滿滿歡喜，

我迫切祈禱煞的時，

可惜bē通閣看著伊，

異象是事實的代誌。
