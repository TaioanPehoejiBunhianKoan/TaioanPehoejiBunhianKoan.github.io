---
title: "請近救主"
categories:
  - 詩
tags:
  - 無lo̍h名
toc: true
toc_sticky: true
---

# Chhiáⁿ kīn Kiù-chú

## 文獻資訊

| 項目 | 資料 |
|---|---|
| 作者 | 無lo̍h名 |
| 卷期 | 臺灣府城教會報 |
| 卷期 | 第4卷 |
| 日期 | 1885/10 |
| 頁數 | 21 |

## 白話字（原文數位化）

Chhiáⁿ kīn Kiù-chú

1885.10 TĒ SÌ TIUN p.21

[Kū-nî tī Ê-mn̂g ū koh chhut chi̍t-pún chheh, hō chò Sèng-si-koa, sī ēng 44 siú sin ê si lâi khioh chò chi̍t-pún. Chiong-tiong goán ū kéng chi̍t-siú Lâi ìn tī chia.]

Goá thiaⁿ Iâ-so͘ ê siaⁿ kóng-bêng,Lín lóng tiàm chit sè-kan,Kìⁿ-nā lô-khó͘ lâi goá bīn-chêng,Ta̍k-lâng lóng-ū pêng-an.

Goá thiaⁿ i kóng chīn-chāi hoaⁿ-hí,Suî-sî chiū khichh3oe i,Tit-tio̍h siông-siông pêng-an bô-sí,Eńg-tiàm Iâ-so͘ sin-piⁿ.

Goá thiaⁿ Iâ-so͘ hó-siaⁿ ê im, Chin-chheng oa̍h-choâⁿ sī goá,Lâng nā chhuì-ta beh-sàng i lim,Eng-kai kín-kín kīn-oá.

Goá thiaⁿ i kóng siū-tio̍h bián-lē, Hoaⁿ-hí thàn i chiū lim,Put-chí sóng-khoài cheng-sîn ka-poē,Eńg-bô kan-khó͘ ê sim.

Goá thiaⁿ Iâ-so͘ ê siaⁿ iā kóng, Goá sī sè-kan ê kng,Sìn goá ê lâng ē tit chheng-sóng,Ná khiā kng-kng tiong-ng.

Goá thiaⁿ i kóng kia̍h-thâu koan-khoàⁿ, En̂g-kng chin-chiàⁿ tek-ì,Iâ-so͘ chin-kng éng-éng bô-soàⁿ,Chiò goá kiâⁿ-kàu chi̍t-sì.

## 漢羅（Ùi原文改寫）

請近救主

1885.10 第四張 p.21

(舊年佇廈門有koh出1本冊，號做聖詩歌，是用44首新的詩來抾做1本。Chiong中阮有揀1首來印佇遮。)

我聽耶穌的聲講明，恁攏踮這世間，見若勞苦來我面前，逐人攏有平安。

我聽伊講盡在歡喜，隨時就去揣伊，得著常常平安無死，永踮耶穌身邊。

我聽耶穌好聲的音，真清活泉示我，人若喙焦欲送伊啉，應該緊緊近倚。

我聽伊講受著勉勵，歡喜趁伊就啉，不止爽快精神加倍，永無艱苦的心。

我聽耶穌的聲也講，我是世間的光，信我的人會得清爽，那徛光光中央。

我聽伊講攑頭觀看，榮光真正得意，耶穌真光永永無散，照我行到一世。
