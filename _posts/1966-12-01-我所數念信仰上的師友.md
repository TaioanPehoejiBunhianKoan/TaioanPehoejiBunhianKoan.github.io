---
title: "我所數念信仰上的師友"
categories:
  - 散文
tags:
  - 周淑慧 Chiu Siok-huī
toc: true
toc_sticky: true
---

# Goá só͘ siàu-liām sìn-gióng siōng ê su-iú

## 文獻資訊

| 項目 | 資料 |
|---|---|
| 作者 | 周淑慧 Chiu Siok-huī |
| 卷期 | 台灣教會公報 |
| 卷期 | 第996號 |
| 日期 | 1966/12 |
| 頁數 | 16 |

## 白話字（原文數位化）

Goá só͘ siàu-liām sìn-gióng siōng ê su-iú

1966.12.15 P. 16-17、13

Chiu Siok-huī

Hái-goā gū un-su

Thâu chi̍t pái kiâⁿ tī sè-kài choè hoân-hoa ê toā to͘-chhī Liú-iok, goá kám-kak chhin-chhiūⁿ sī chi̍t chiah ko͘-chiu lo̍h tī toā hái. "Chi̍t tiâu sī tē jī ke, koh kè-khì sī tē saⁿ ke, chóng-sī tē saⁿ ke koh kè-khì m̄-sī tē sì ke, sī kiò-choè Liap-sin-tùn ke, koh khì sī Kong-hn̂g ke." Kap goá tâng-kiâⁿ ê sī Liú-iok Sîn-ha̍k-īⁿ ê kàu-siū Ka Hái-lûn Phok-sū (Dr. Helen Garber). I sī chi̍t uī pang-chān goá tuì koan-chhat khì ha̍k-si̍p, tuì keng-giām khì liáu-kái ê un-su.

Hit ji̍t i chai-iáⁿ goá tú-tú kàu Kiú-iok, só͘-í ū poah-kang chhoā goá chhut-khì kài-siāu koe-lō͘. "Tú-chiah lán só͘ kiâⁿ kè hit tiâu koe kiò-choè sím-mi̍h? Chhiûⁿ-á téng ū sím-mi̍h te̍k-pia̍t ê kì-hō?" Goá tuì i ê chit-mn̄g boē thang kā i ìn-tap, kám-kak chin kiàn-siàu. "Tng lí kiâⁿ lō͘ ê sî, lí tio̍h chù-ì koan-chhat, koan-chhat lí só͘ keng-kè ê chiu-uî ū sím-mi̍h te̍k-pia̍t ê kì-hō, ū sím-mi̍h khoán ê chhù, ū sím-mi̍h bô tâng ê só͘-chāi, koan-chhat chiū-sī ha̍k-si̍p(To obseve in to learn)."

"Koan-chhat iā sī gián-kiù Sèng-keng ê só-sî, lí nā-sī beh choè chi̍t ê kà Sèng-keng ê sian-siⁿ, lí tek-khak tio̍h seng ha̍k-si̍p koan-chhat. Tha̍k liáu koh tha̍k, khoàⁿ-liáu koh khoàⁿ, siông-sè khì koan-chhat chit toāⁿ Sèng-keng lāi-bīn ū sím-mi̍h sio-siāng ê jī, tuì-pí ê jī, kap só-sî jī（Key words）."

Ka Phok-sū iā sī chi̍t uī gâu ēng khiáu-biāu ê hong-hoat ín-chhoā ha̍k-seng ê kàu-siū. Tng i chai-iáⁿ goá bô soán i só͘ kà ê Chong-kàu gē-su̍t khò ê sî, i lâi tuì goá kóng, "Goá chin su-iàu chi̍t ê lâng kā goá hoāⁿ hoàn-teng-ki," án-ni goá chiū khì tī i ê gē-su̍t khò tàu kha chhiú, kî-si̍t sī hō͘ goá ha̍k-si̍p. Kè-khì boē hiáu him-sióng chong-kàu tô͘-uī, taⁿ oē hiáu ēng lēng-goā chi̍t ê gán-kong tuì chhái-sek, kak-tō͘ khì hoat-hiān ún-chông tī hit ê poè-āu ê chin-lí, boē kìm kám-siā i ēng khiáu-biāu ê hong-hoat ín-chhoā goá.

"Choè-kūn goá ū choè chi̍t ê bô͘-hêng, chiū-sī Iâ-so͘ ê chhiú the̍h piáⁿ beh pun hō͘ lâng. In-uī tuì tī goá, che sī goá ê le̍k-liōng ê lâi-goân, chiū-sī thoè goá phah-phoà pó-thé ê Chú, ji̍t-ji̍t chiong i ê piáⁿ siúⁿ-sù goá, goá khò I teh oa̍h" Choè-kūn tuì i ê phoe tha̍k tio̍h chit toāⁿ siau-sit ê sî, goá tuì che ko hoat-hiān tio̍h i ê sìn-gióng o͘-àm ê chi̍t bīn, ū o͘-àm chiū ū kng-bêng, ū o͘-im iā ū hó-thiⁿ, siáⁿ-sū m̄ uī-tio̍h bêng-liāng ê ji̍t-kng lâi kám-siā, chí-ū uī-tio̍h o͘-im lâi iu-būn ah!" Che sī i só͘ hō͘ goá ê choè hó ê an-uì kap kó͘-lē ê oē.

(Pit-chiá: Pîn-tong Hái-hong Gô͘ Tek-sèng Thoân-tō Sian-siⁿ-niû).

Goá só͘ siàu-liām Sìn-gióng siōng ê su-iú.

Kang Thian-sūn

Goá kiû-tō chìn-kàu ê sî-tāi chhân-chng chhut-sì, tióng-sêng sî khì Lô-tong kok-bîn ha̍k-hāu tha̍k ko-téng-kho ê sî, ū chi̍t uī goá chin chun kèng ê bí-su̍t lāu-su, chiū sī hiān-sî chiâⁿ-choè sè-kài-tek chuí-chhái-uī ê uī-ka Nâ ìm-téng（藍蔭鼎）Sian-siⁿ. In-uī goá tuì soè-hàn chiū ū uī-tô͘ ê chhù-bī, siūⁿ ài choè uī-ka. Tong-sî kau-thong khah put-piān, ū sî tiàm tī goá ê chhin-lâng ê chhú, in ê keh-piah sī tiàm khí ê pài-tn̂g, goá ū sî tī goā-kháu khoàⁿ lâng choè lé-pài, siūⁿ kóng, "Chia̍h kàu sí bô lâng khàu" hiah-nih thang kiaⁿ ê iā ū lâng beh sìn, sit-chāi chin gōng. Ū chi̍t pái khoàⁿ-kìⁿ goá só͘ chun-kèng ê Nâ Sian-siⁿ kap i ê ka-cho̍k iā tī hia lé-pài, goá chiū gông-ngia̍h siūⁿ kóng, chit ê Ki-tok-kàu nā-sī m̄-hó, i ná beh sìn neh?

Tú-tú ū kok-bîn ha̍k-hāu ê pêng-iú, hiān-sî ê Tân èng-siông Tiúⁿ-ló, ēng chin chhin-chhiat ê thài-tō͘ chio goá ji̍p-khì, tuì an-ni goá chiū chiām-chiām khì thiaⁿ tō-lí, só͘-í tuì Nâ Sian-siⁿ hō͘ goá siⁿ-chhut khak-sìn, tuì Tân Tiúⁿ-ló ín-chhoā goá kàu tit-kiù ê tō-lō͘, hō͘ goá chi̍t-sì-lâng bô boē kì-tit, siông-siông kám-siā. Koh chi̍t uī thang siàu-liām ê, chiū-sī Lîm Chuí-liú Thoân-tō-su, goá ū kuí pái tui-kiû tō-lí hō͘ goá put-chí sit-bāng ê, chiū-sī thoân-kàu-chiá ū ê bô jia̍t-chêng, tng goá àm-sî kiâⁿ chi̍t tiám cheng lō͘ kàu pài-tn̂g o̍h Lô-má-jī, ū sî sian-siⁿ kà kuí jī chiū m̄-chai tó-uī khì, ū sî bô tī-teh, ū sî sian-siⁿ kap lâng ī bâ-chhiok, sian-siⁿ-niû chiong bâ-chhiok jí-á the̍h khì khǹg, hō͘ lâng lâi thó, hō͘ goá khoàⁿ liáu chin sit-bāng. Lîm Chuí-liú Thoân-tō lâi liáu-āu chiū m̄-sī án-ni, i ta̍k pái to èng-hù chhin-chhiat chí-tō, bô kú chiū oē-hiáu tha̍k lô-má-jī ê Sèng-keng, 1930 nî 10 ge̍h 28 ji̍t chiū koat-sim siū soé, tit Chú ê kiù-un. Sìn Chú liáu-āu, uī-tio̍h beh choè Chú ê kang chiū khì tha̍k Tām-chuí Tiong-o̍h(Tām-kang). Sui-jiân goá ê hū-heng hoán-tuì goá tha̍k Ki-tok-kàu tiong-o̍h, tit-tio̍h sìn-gióng siōng ê su-iú bián-lē kap an-uì, chiàⁿ ū hit ê ióng-khì. Hit sî gî-lân sī Tīⁿ Chhong-kok Bo̍k-su tī hia, si̍t-chāi tuì sìn-gióng siōng ê kó͘-lē tuì i tit-tio̍h chin toā ê le̍k-liōng. Sui-jiân sī chi̍t ê chhân-chng gín-ná, ta̍k pái kàu hia to sī keh-mî khiā-ji̍t, khoàⁿ choè chi̍t ke lâng saⁿ khoán-thāi hō͘ goá kám-kak Chú ê thiàⁿ koh-khah chhim, goá khoàⁿ i ka-kī chin khiām-phok ê seng-oa̍h, chóng-sī tuì lâng khóng-khài hi-seng ê cheng-sîn si̍t-chāi hō͘ goá siū chin toā ê kám-tōng, i tī Gî-lân kàu-hoē 20 nî iú bô niá sin-suí, á-sī kî-thaⁿ choè chin-choē hi-seng ê kang, si̍t-chāi hō͘ lán chin thang siàu-liām.

Tiong-ha̍k sî-tāi

Goá tī Tiong-o̍h hō͘ goá thang siàu-liām ê chiū-sī Má-kai Sian-siⁿ-niû. I ū kà-goán Sèng-keng, goá tī Tiong-o̍h 2 nî chiū kap i pang-thān Tām-chuí kàu-hoē ê Chú-ji̍t-o̍h. I tuì Sèng-keng chin se̍k, chin tì-ì lâng liām Sèng-keng chat, ta̍k lé-pài gín-ná nā oa̍t-liām Sèng-keng chi̍t chat, tio̍h chi̍t sián chîⁿ hō͘ i lok tī hián-kim-siuⁿ choè i ê hōng-hiàn. Goá ê chong-kàu kàu-io̍k thang kóng tuì kà Chú-ji̍t-o̍h tit-tio̍h chin-choē. Koh chi̍t uī, chiū-sī Tân Lêng-thong Sian-siⁿ. I sī Kiaⁿ-to͘ Tè Tāi iu-siù sêng-chek pit-gia̍p ê Lí-ha̍k-sū, i sui-jiân hiah-nih ū ha̍k-būn, iàu-kú khiam-pi, un-jiû, lé-pài chá-khí bat kú-hêng cha-keng, gián-kiù Lô-má-su, kàu taⁿ ìn-siōng iáu chin chhim. Goá te̍k-pia̍t kám-kek ê, chiū-sī goá beh pit-gia̍p ê sî, goá ê a-hiaⁿ choan-kang lâi kàu ha̍k-hāu pài-thok sian-siⁿ tio̍h khó͘-khǹg goá m̄-thang tha̍k sîn-ha̍k-īⁿ, tio̍h tńg-khì iú-hàu pē-bú. Tân Sian-siⁿ m̄-nā bô khó͘-khǹg, hoán-tńg bián-lē goá, thoè goá kî-tó, iok-sok chi̍t ge̍h ji̍t beh 10 kho͘ chioh goá, pit-gia̍p chêng goá ū tńg-khì chhù-nih, beh lī-khui ê sî lāu pē chhut-khì goā-bīn, bô ài kìⁿ goá ê bīn, a-hiaⁿ tī pâng-keng khàu, lāu-bú chi̍t bīn háu, chi̍t bīn chiong i tām-po̍h ê chek-chū hō͘ goá choè lō͘-huì.

Liû-hk8 Ji̍t-pún sî-tāi.

Saⁿ geh 24 pit-gia̍p, 25 ji̍t kap Ô͘ Mô͘-se Sian-siⁿ kāng chûn, goá kàu Sîn-hō͘ Tiong-iong Sîn-ha̍k-hāu, i kàu Tang-kiaⁿ Jit-pún Sîn-ha̍k-hāu. Tit-tio̍h Lo̍h Sian-chhun bo̍k-su ê kài-siāu tha̍k i-kho, ū N̂g Ka-sēng bo̍k-su, Toh Hui-liông Bo̍k-su, Iûⁿ Chiau-kàm Bo̍k-su lóng sī tha̍k pún-kho, siū in ê chiàu-kò͘ chin-choē. Goá tī hia ū Hu-lu-tóng hāu-tiúⁿ kap Mai-as Phok-sū kap Ji̍t-pún sian-siⁿ to sī chin hó. Chóng-sī kám-kak Sîn-hō͘ Tâi-oân lâng khah chió bô phoāⁿ, kap ha̍k-seng khah bô to̍k-li̍p cheng-sîn, chi̍t nî āu goá kap N̂g Bo̍k-su chiū khì Ji̍t-pún Sîn-ha̍k-hāu, liáu-āu ka-kī siông-siông hoán-séng, kan-ta lí-sióng koân bô chat ka-kī ê le̍k-liông, si̍t-chāi chin sit-pāi. Tī hit nî Tân Lêng-thong Sian-siⁿ, in-uī ha̍k-hāu hō͘ Ji̍t-pún chèng-hú the̍h khì, chiū koat-sim lâi tha̍k Ji̍t-pún sîn-ha̍k-īⁿ pún-kho. Goán chiū sè chit keng chhú, ē-bīn Tân Sian-siⁿ kap i ê ka-cho̍k, téng-bīn N̂g Ka-sēng Bo̍k-su, Ô͘ Mô͘-se Sian-sin, hō͘ goá tit-tio̍h chiah-nih hó ê su-iú choè chi̍t-hoé, si̍t-chāi sī Siōng-tè ê an-pâi.

Kám-siā Chú ê un-tián, goá ê hū-heng sui-jiân hoán-tuì goá tha̍k Sîn-ha̍k-īⁿ, bô kuí ge̍h ji̍t āu chiū kià chîⁿ lâi hō͘ goá. Hit sî Tân Lêng-thong Sian-siⁿ muí ge̍h chioh goá 10 kho͘, tī ha̍k-hāu hiâⁿ hut-lô͘ 5 kho͘, lóng-chóng ū 15 kho͘, chia̍h-huì 12 kho͘, kî-thaⁿ 3 kho͘ thang lân-san ēng kap boé chheh, āu-lâi chhù-nih kià 15 kho͘ lâi chiū thang kái-koat it-chhè ê būn-toê. Hit sî Ji̍t-pún tng chhim-lio̍k Tiong-kok, chóng-sī liân ha̍k-hāu tuì téng kàu ē to lóng ū chit khoán chàn-tông chhim-lio̍k ê chū-ko kiàu-ngō͘ ê hong-khì, hō͘ goá tuì lâng chin sit-bāng. Kai-chài tng goá sit-chì ê sî, tuì khí-thâu ê tiàu-bēng hō͘ goá khiā tiâu. In-uī tī hit sî goá ū khì Bí-tek kàu-hoē Chhián-iá Sūn-it（淺野順一）bo̍k-su（Kū-iok Sîn-ha̍k ê ha̍k-chiá）ê kàu-hoē lé-pài, i sui-jiân lóng chheng Ji̍t-pún saⁿ, bîn-cho̍k cheng-sîn put-chí tāng, iáu-kú tuì Chú ê un-tián chhiau-oa̍t bîn-cho̍k, chhin-chhiūⁿ Hô-se-a keng-giām Siōng-tè sī thian só͘ boē thang thiàⁿ ê, i án-ni sit-hêng, hō͘ goá chin kám-kek.

Tī 1939 nî 12 ge̍h, goá ê hū-jîn-lâng tī hit ê kàu-hoē niá soè-lé, 27 ji̍t tī hia kú-hêng kiat-hun tián-lé, chhiáⁿ Chián-iá Sian-siⁿ chèng-hun, it-chhè lóng sī Tân Sian-siⁿ tāi-thoè goá ê sī-toā lâng siat-hoat. Ta̍k lé-pài ê káng-toâⁿ hō͘ goá tit-tio̍h le̍k-liōng, tī choa̍t-bāng tiong hoê-ho̍k goá ê sìn-gióng, chin kám-siā Chú ê un-tián kap Chhián-iá Sian-siⁿ ê ín-chhoā. Tī hit sî Tâi-oân Chheng-liân-hoē, ta̍k lé-pài ē-po͘ lóng chū-chi̍p tī Kha-si-oa-gi kàu-hoē, goá kap goá ê hū-jîn-lâng lóng hō͘ lâng soán choè uí-oân, oē thang kap choē-choē lâng choè pêng-iú. Keh Má-se Bo̍k-su lī-khui liáu-āu, ta̍k lé-pài uí-oân tio̍h ài phèng-chhiáⁿ káng-su, ka-têng lé-pài ài lûn-liû chú-lí, tī hit sî ê uí-oân ū hiān-sî ê Má Tiâu-bō͘ Phok-sū, Lí Sìn-hok Tiúⁿ-ló, Gô͘ Ki-hok Phok-sū, Gô͘ Chín-lâm Sian-siⁿ, Ô͘ Mô͘-se Sian-siⁿ kap Sîn-ha̍k īⁿ ê chhong-iú ū N̂g Ka-sēng, tông-pan ê ū Lí Ka-siong, Lí Ngá-kok, Chiong Khé-an, hiān-sî lóng sī iú-uî tâng-kang, i-ki̍p kè-sì ê Lîm Hô-ín Sian-sin to sī choè goá cin hó ê pêng-iú kap pang-chān.

Te̍k-pia̍t N̂g Ka-sēng bo̍k-su sī kap goá saⁿ-kap khí-ku ím-si̍t, tâng tiⁿ tâng khó͘ ê pêng-iú. Koh kàu tī bo̍k-hoe í-āu koh-khah choē su-iú thang siàu-liām, in-uī choē-choē lâng iáu hiān-chûn, uī pī-bián jîn-chêng chiūⁿ ê kò͘-lū, tán-hāu chiong-lâi chiah lâi siá.

(Pit-chiá: Bí-káng kàu-hoē bo̍k-sū).

## 漢羅（Ùi原文改寫）

我所數念信仰上 ê 師友

1966.12.15 P. 16-17、13

周淑慧

海外遇恩師

頭一擺行tī世界最繁華 ê大都市紐約，我感覺親像是一隻孤舟落tī大海。 "這條是第二街， koh過去是第三街，總是第三街 koh過去m̄是第四街，是叫做Liap-sin-tùn 街， koh去是公園街。" Kap我同行ê是紐約神學院ê教授Ka Hái-lûn博士(Dr。 Helen Garber)。伊是一位幫贊我tuì觀察去學習， tuì經驗去了解ê恩師。

Hit一日伊知影我tú-tú到紐約，所以有撥工 chhoā我出去介紹街路。 "Tú-chiah咱所行過hit條街叫做甚麼？牆仔頂有甚麼特別ê記號？"我對伊ê質問boē-thang kā伊應答，感覺真見笑。 "當你行路ê時，你tio̍h注意觀察，觀察你所經過ê周圍有甚麼特別ê記號，有甚麼款ê厝，有甚麼無同ê所在，觀察就是學習(To obseve in to learn)。"

"觀察也是研究聖經ê鎖匙，你若是beh做一個教聖經ê先生，你的確tio̍h 先學習觀察。讀了koh讀，看了koh看，詳細去觀察這段聖經內面有甚麼相像 ê字，對比ê字， kap鎖匙字（Key words）。"

Ka博士也是一位gâu用巧妙ê方法引chhoā學生ê教授。當伊知影我無選伊所教 ê宗教藝術課ê時，伊來對我講， "我真需要一個人kā我hoāⁿ 幻燈機，" án-ni我就去tī伊ê藝術課鬥腳手，其實是hō͘我學習。 過去boē曉欣賞宗教圖位， taⁿ會曉用另外一個眼光tuì彩色，角度去發現隱藏tī hit-ê 背後ê真理， boē禁感謝伊用巧妙ê方法引chhoā我。

"最近我有做一個模型，就是耶穌ê手提餅beh分hō͘人。因為對tī我，這是我ê力量ê來源，就是替我拍破寶體ê主，日日將伊ê餅賞賜我，我靠伊teh活"最近對伊ê 批讀tio̍h這段消息ê時，我tuì這個發現tio̍h伊ê信仰烏暗ê一面，有烏暗就有光明，有烏陰也有好天，啥事m̄為tio̍h明亮ê日光來感謝，只有為tio̍h 烏陰來憂悶ah！"這是伊所hō͘我ê最好ê安慰kap鼓勵ê話。

(筆者: 屏東海豐 吳德聖傳道先生娘)。

我所數念信仰上 ê 師友。

江天順

我求道進教ê時代田庄出世，長成時去羅中國民學校讀高等科 ê時，有一位我真尊敬ê美術老師，就是現時成做世界-tek水彩畫 ê畫家藍蔭鼎（藍蔭鼎）先生。因為我tuì細漢就有畫圖ê趣味，想ài做畫家。當時交通khah不便，有時tiàm tī我ê親人ê厝， in ê隔壁是店 起 ê拜堂，我有時tī外口看人做禮拜，想講："食教死無人哭" hiah-nih thang驚ê也有人beh信， 實在真戇。有一擺看見我所尊敬ê 藍先生kap伊ê家族也tī hia禮拜，我就昂愕想講：這個基督教若是m̄好，伊ná beh信neh？

Tú-tú有國民學校ê朋友，現時ê陳èng-siông長老，用真親切ê 態度 招我入去， tuì an-ni我就漸漸去聽道理，所以tuì 藍先生hō͘我生出確信， tuì 陳長老引chhoā我到得救ê道路， hō͘我一世人無boē記得，常常感謝。 Koh一位thang 數念ê，就是林水柳傳道師，我有幾擺追求道理hō͘我不止失望ê，就是傳教者有ê無熱情，當我暗時行一點鐘路到拜堂學羅馬字，有時先生教幾字就m̄知tó位去，有時無tī-teh，有時先生kap人ī 麻雀，先生娘將麻雀 jí-á 提去khǹg， hō͘人來討， hō͘我看了真失望。 林水柳傳道來了後就m̄是án-ni，伊逐擺 to應付親切指導，無久就會曉讀羅馬字 ê聖經， 1930年10月28日就決心受洗，得主ê救恩。信主了後，為tio̍h beh做主ê工就去讀淡水中學(淡江)。雖然我ê父兄反對我讀基督教中學，得tio̍h信仰上 ê 師友勉勵kap安慰， chiàⁿ有hit ê勇氣? Hit時宜蘭是Tīⁿ Chhong-kok牧師tī hia，實在tuì信仰上 ê鼓勵對伊得tio̍h真大ê力量。雖然是一個田庄囝仔， 逐擺到hia to是過暝 khiā-日，看做一家人相款待hō͘我感覺主ê疼koh-khah深，我看伊家己真儉樸 ê生活，總是對人慷慨犧牲ê精神實在hō͘我受真大ê感動，伊tī 宜蘭教會20年又無領薪水， á是其他做真濟犧牲ê工，實在hō͘咱真thang 數念。

中學時代

我tī中學hō͘我thang 數念ê就是馬偕先生娘。伊有教阮聖經，我tī中學兩年就kap伊pang-thān 淡水教會ê主日學。伊tuì聖經真熟，真致意人念聖經節， 逐禮拜囝仔若閱念聖經一節， tio̍h一sián錢hō͘伊lok tī 獻金箱做伊ê奉獻。我ê宗教教育thang講tuì 教主日學得tio̍h真濟。 Koh一位，就是Tân Lêng-thong先生。伊是京都帝大優秀成績畢業ê理學士，伊雖然hiah-nih有學問， iàu-kú謙卑，溫柔，禮拜早起bat舉行查經，研究羅馬書，到taⁿ印象iáu真深。我特別感激ê，就是我beh畢業ê時，我ê 阿兄 專工來到學校拜託先生tio̍h苦勸我m̄-thang讀神學院， tio̍h 轉去有孝父母。 Tân先生m̄-nā無苦勸，反轉勉勵我，替我祈禱，約束一月日beh 10 箍借我，畢業前我有轉去厝-nih， beh離開ê時老父出去外面，無ài見我ê面， 阿兄 tī房間哭，老母一面哮，一面將伊淡薄ê積聚hō͘我做路費。

留學日本時代。

三月 24畢業， 25日kap胡摩西先生共船，我到神戶中央神學校，伊到東京日本神學校。得tio̍h Lo̍h Sian-chhun牧師ê介紹讀醫科，有N̂g Ka-sēng牧師， 卓輝良牧師， Iûⁿ Chiau-kàm牧師攏是讀本科，受in ê照顧真濟。我tī hia有Hu-lu-tóng校長kap Mai-as博士kap日本先生to是真好。總是感覺神戶台灣人khah少無伴， kap學生khah無獨立精神，一年後我kap N̂g牧師就去日本神學校，了後家己常常反省， kan-ta理想koân無節家己ê 力量，實在真失敗。 Tī hit年Tân Lêng-thong先生，因為學校hō͘日本政府提去，就決心來讀日本神學院本科。阮就sè 一間厝，下面陳先生kap伊ê家族，頂面N̂g Ka-sēng牧師， 胡摩西先生， hō͘我得tio̍h chiah-nih好ê 師友做一伙，實在是上帝ê安排。

感謝主ê恩典，我ê父兄雖然反對我讀神學院，無幾月日後就寄錢來hō͘我。 Hit時Tân Lêng-thong先生每月借我10 箍， tī學校hiâⁿ 沸爐 5 箍，攏總有15 箍，食費 12 箍，其他3 箍 thang lân-san用kap 買冊，後來厝-nih寄15 箍來就thang解決一切ê 問題。 Hit時日本當侵略中國，總是連學校tuì 頂到ē to攏有這款贊同侵略 ê自高驕傲ê 風氣， hō͘我對人真失望。佳哉當我失志ê時， tuì起頭ê召命hō͘我khiā tiâu。因為tī hit時我有去美德教會淺野順一（淺野順一）牧師（舊約神學 ê學者）ê教會禮拜，伊雖然攏穿日本衫，民族精神不止重， iáu-kú 對主ê恩典超越民族，親像Hô-se-a經驗上帝是疼所boē-thang疼ê，伊án-ni 實行， hō͘我真感激。

Tī 1939年12月，我ê婦人人tī hit-ê教會領洗禮， 27日tī hia舉行結婚典禮，請Chián-iá先生證婚，一切攏是Tân先生代替我ê序大人設法。 逐禮拜ê講壇hō͘我得tio̍h力量， tī絕望中回復我ê信仰，真感謝主ê恩典kap淺野先生ê引chhoā。 Tī hit時台灣青年會， 逐禮拜下晡攏聚集tī Kha-si-oa-gi教會，我kap我ê婦人人攏hō͘人選做委員， 會 thang kap 濟濟人做朋友。 Keh Má-se牧師離開了後， 逐禮拜委員tio̍h ài 聘請講師，家庭禮拜ài輪流主理， tī hit時ê委員有現時ê Má Tiâu-bō͘博士，Lí Sìn-hok長老， Gô͘ Ki-hok博士， Gô͘ Chín-lâm先生，胡摩西先生kap神學院 ê 聰友有N̂g Ka-sēng， 同班 ê有李家商，李雅各，宗啟安，現時攏是有為同工，以及過世ê Lîm Hô-ín 先生 to是做我真好ê朋友kap幫贊。

特別N̂g Ka-sēng牧師是kap我相kap 起居 飲食，同甜同苦ê朋友。 Koh到tī 牧會以後koh-khah 濟 師友 thang 數念，因為濟濟人iáu 現存， 為 避免人情上ê 考慮，等候將來chiah來寫。

(筆者: 美港教會牧師)
