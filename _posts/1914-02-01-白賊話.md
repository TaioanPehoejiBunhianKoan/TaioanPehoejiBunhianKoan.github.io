---
title: "白賊話"
categories:
  - 無分類
tags:
  - 滿雄才 Boán Hiông-châi
toc: true
toc_sticky: true
---

# Pe̍h-chha̍t-oē

## 文獻資訊

| 項目 | 資料 |
|---|---|
| 作者 | 滿雄才 Boán Hiông-châi |
| 卷期 | 台灣教會報 |
| 卷期 | 第347卷 |
| 日期 | 1914/2 |
| 頁數 | 1 |

## 白話字（原文數位化）

Pe̍h-chha̍t-oē.

1914.02. 347Koàn P.1

Boán Hiông-châi kì.

Bat chi̍t pái thiaⁿ-kìⁿ chi̍t ê lâng teh hiâm Kàu-hoē-lāi ê lâng kóng pe̍h-chha̍t.  āu-lâi teh siūⁿ chit ê lâng hiâm án-ni sī cháiⁿ-iūⁿ? Kiám sī kàu-hoē-lāi ê lâng kóng pe̍h-chha̍t nā-tiāⁿ?  Chiàu khoàⁿ khah chē lâng lóng kóng pe̍h-chha̍t, ia̍h lâng bô sím-mi̍h hiâm i ; àn-choáⁿ-iūⁿ hiâm kàu-hoē ê lâng? Tuì án-ni siūⁿ chiū chai lâng sī hun-piat kàu-hoē-lâi kap kàu-goā ê lâng ê phín-hēng tio̍h koh-iūⁿ. I án-ni hun-piat sī put-chí tio̍h, Iâ-so͘ bat kóng lín sī chhin-chhiūⁿ sè-kan ê iâm, che ì-sù chiū-sī Iâ-so͘ ê ha̍k-seng tio̍h chò bô͘-iūⁿ, phín-hēng tio̍h pí pa̍t lâng khah hó, bián tī(tì) sè-kan lâng ná kú ná pháiⁿ hong-sio̍k.   Khoàⁿ chi̍t bīn chiū chai, kàu-hoē lâng kóng pe̍h-chha̍t chin toā mâu-tún.

Taⁿ teh siūⁿ kóng pe̍h-chha̍t ū kuí-nā hāng m̄ tio̍h tī-teh, chóng-sī tē it iàu-kín chiū-sī hián-bêng bô chun-kèng Siōng-tè ê sim. Lán pài Siōng-tè ài kóng lán sī Siōng-tè ê kiáⁿ ; taⁿ lâi khoàⁿ kóng pe̍h-chha̍t--ê thái ē kham- tit kiò-chò Siōng-tè ê kiáⁿ ? Hi-pek-lâi 6:18 kóng Siōng-tè chin-si̍t bô ké, í-keng ín, chiū koh li̍p-sè lóng bē tit thang î-e̍k. Pó-lô ia̍h bêng-bêng kóng Siōng-tè lóng bē kóng pe̍h-chha̍t. Nā-sī án-ni, chò Siōng-tè ê kiáⁿ-ê, thài thang kóng bô iáⁿ ê tāi-chì lín ài beh kiâⁿ. I tuì khí-thâu chò thâi-sí lâng ê lâng, bô chhûn chin ê tō-lí, in-uī I sim-lāi bô chin ê tō-lí.  Mô͘-kuí kóng oē pe̍h-chha̍t sī I ê pún-sèng, in-uī I chò pe̍h-chha̍t ê lâng kap pe̍h-chha̍t lâng ê pē ; khó-kiàn bô láu-si̍t-ê lâng kóng I sī Siōng-tè ê kiáⁿ, sī ka-tī phiàn nā-tiāⁿ, si̍t-chāi sī hián-bêng sio̍k tī Mô͘-kuí ê sim. Lán ài bô láu-si̍t ê sî, tio̍h siūⁿ che sī jīn sím-mi̍h lâng chò pē.

iáu ū chi̍t lâng, láu-si̍t ê lâng, lō͘-boé-chhiú bô khah su gâu kóng pe̍h-chha̍t--ê. Chha-put-to gō͘-cha̍p-goā nî chêng ìn-tō͘ ê peh-sìⁿ teh hoán-poān ; in m̄ kam-goān hō͘ Eng-kok lâng koán, soà khí hoán-loān sì-kè khì thâi Eng-kok lâng he̍k-sī koaⁿ-hú he̍k-sī peh-sìⁿ. Tú-tio̍h chi̍t ê ke-chhī Eng-kok lâng teh cháu, poān-peng teh jiok in. Hit tiong-kan ū chi̍t ê àn-chhat-si teh cháu, gō͘-la̍k miâ peng teh jiok, koat-ì beh kā i thâi-sí.  àn-chhat-si hông-hiám, cháu bē lī ; teh koè chi̍t ê hāng-á, hut-jiân-kan ū chi̍t ê ìn-tō͘ lâng chhoā I khì hia bih. Poān-peng sì-kè chhoē , chhoē bô chiū tò-tńg-lâi. In khì-liáu hit ê lâng chhoā àn-chhat-si koh chhut-lâi kā I kóng, Lí nā tuì hit tiâu lō͘ khì ū Eng-kok peng tī-hia, bô loā-kú ē kàu in ê iâⁿ-chē, kàu hia lí ê sìⁿ-miā chiū pó ē tiâu. iáu-boē khì ê sî àn-chhat-si kā I mn̄g, Lí ìn-tō͘ ê lâng án-ni chhut-la̍t lâu goá ê sìⁿ-miā iáu tī-the sī cháiⁿ-iūⁿ? ìn kóng, Eńg koè goá kap pa̍t lâng ū tāi-chì khì kā I kò.  Hit-tia̍p sī lí teh phoàⁿ-àn. Goá si̍t-chāi sī m̄-tio̍h, sui-jiân sī án-ni goá ēng chin chē chîⁿ mái-chiok lâng lâi kan-chèng goá khah tio̍h. Chóng-sī lí chò kong-tō ê koaⁿ phoàⁿ goá tio̍h su, tuì hit-tia̍p goá put-chí chun-kèng lí, kin-á-ji̍t hoaⁿ-hí chhut-la̍t kiù lí ê sìⁿ-miā. Taⁿ hit ê àn-chhat-si nā m̄-sī láu-si̍t ê lâng ún-tàng hit ji̍t sit-lo̍h I ê sìⁿ-miā. Bat chi̍t pái thiaⁿ-kìⁿ lâng teh kóng, bó͘ lâng chin hó-gia̍h sī tuì án-ni, lóng m̄ bat bô láu-si̍t; beh chò sím-mi̍h seng-lí I nā kóng án-ni, I chiū án-ni, bô lūn sī sió-khoá ê tāi-chì, I chin iàu-kín m̄ káⁿ pe̍h-chha̍t.  Tuì án-ni lâng put-chí sìn-iōng I,I ê seng-lí ná toā, I ná hó-gia̍h.

Taⁿ lâng ài kóng pe̍h-chha̍t sī tuì tó-uī khí-in.    Khah toā bīn ū nn̄g hāng ê in-toaⁿ tī-teh.  Chit hāng chiū-sī lâng sió-táⁿ, á-sī thang kóng lâng kiaⁿ pa̍t lâng pí kiaⁿ Siōng-tè khah chē. Goá nā ū kiâⁿ sím-mi̍h m̄ tio̍h , pa̍t lâng lâi mn̄g goá , goá lâi jīn, kiám-chhái goá sit-lo̍h thé-biān, hō͘ pa̍t lâng khoàⁿ-khin, kiám-chhái goá hō͘ koaⁿ-hú pān, án-ni pháiⁿ sè-bīn, khah hó tio̍h kóng pe̍h-chha̍t khah m̄ bián huì-khì.  Che sī kiaⁿ lâng ê sim. Chóng-sī goá nā siūⁿ, kóng pe̍h-chha̍t Siōng-tè ún-tàng chai, ún-tàng chiong-lâi beh kap goá sǹg, goá chiū m̄-káⁿ bô jīn-choē.  Lâng nā kó-jiân ū án-ni siūⁿ, goá khoàⁿ tek-khak m̄ káⁿ bô láu-si̍t.

Tē jī hāng ê in-toaⁿ chiū-sī lâng tham-châi, chiū ài pe̍h-chha̍t. Taⁿ goá khoàⁿ in-uī án-ni, kóng pe̍h-chha̍t sī gōng-siūⁿ nā-tiāⁿ. Goá kiám-chhái chi̍t nn̄g pái ē phiàn pa̍t lâng ê chîⁿ, chóng-sī m̄-bián loā kú lâng chai goá bô thò-tòng, chiū bô lâng beh sìn-iōng goá, goá só͘ tit-tio̍h ê lī-ek sī chiām-sî nā-tiāⁿ. Eng-kok Bí-kok siāng pù ê lâng , goá iáu-boē bat thiaⁿ-kìⁿ kóng , sī in gâu phiàn pa̍t lâng chiah hó-gia̍h, tian-tò khah chē kóng, I nā m̄ sī chin iàu-kín láu-si̍t ê tāi-chì, tek-khak bô thang kàu án-ni.

iáu ū chi̍t hāng thang siūⁿ, kóng pe̍h-chha̍t ê lâng bē bián-tit siū hêng-hoa̍t. Lán ē-kì-tit Sù-tô͘ Hēng-toān kóng, chāi-chá chhō͘-siat ê kàu-hoē tú-tio̍h thâu chi̍t hāng ê toā kiáu-jiáu, chiū-sī nn̄g lâng A-ná-nî-a kap Sat-hui-lah kóng pe̍h-chha̍t . Hit nn̄g lâng ê hêng-hoa̍t liâm-piⁿ kàu, kóng chhut hiah ê oē liâm-piⁿ sí. Hiah ê hêng-hoa̍t thài hiah-ni̍h khoài ? Goá khoàⁿ sī Siōng-tè kéng-kài chèng lâng m̄ thang lām-sám kóng bô iáⁿ ê oē. Be̍k-sī-lio̍k lō͘-boé chiuⁿ teh kóng, Thian-tông ê siâⁿ sī sím-mi̍h só͘-chāi, kóng án-ni , hoān-nā chhin-chhiūⁿ siáu-káu, siâ-su̍t, îm-loān, hiong-ok, pài ngó͘-siōng, ài kóng pe̍h-chha̍t oē ê lâng koáⁿ I chhut siâⁿ-goā.   Kóng pe̍h-chha̍t ê lâng lō͘-boé tī siōng-tè ê hok-khì bô hūn. Hiaⁿ-tī chí-moē, lán tio̍h siūⁿ sī sím-mi̍h téng-hō ê lâng? Pó-lô kóng lín ê seng-khu sī chò Siōng-tè ê tiān, nā kó-jiân ū iáⁿ, lán m̄ thang ēng pe̍h-chha̍t bak-tio̍h lâ-sâm Siōng-tè sèng ê só͘-chāi.

(Boán Hiông-châi kì)

## 漢羅（Ùi原文改寫）

白賊話。

1914.02 347卷 P.1

滿雄才記。

捌一擺聽見一个人teh嫌教會內的人講白賊。後來teh想這个人嫌按呢是怎樣？kiám是教會內的人講白賊nā-tiāⁿ？照看較濟人攏講白賊，亦人無甚物嫌伊；按怎樣嫌教會的人？對按呢想就知人是分別教會來佮教外的人的品行著各樣。伊按呢分別是不止著，耶穌捌講恁是親像世間的鹽，這意思就是耶穌的學生著做模樣，品行著比別人較好，免佇世間人ná久ná歹風俗。看一面就知，教會人講白賊真大矛盾。

Taⁿ teh想講白賊有幾若項毋著佇teh，總是第一要緊就是顯明無尊敬上帝的心。咱拜上帝愛講咱是上帝的囝；taⁿ來看講白賊--的 thái會堪得叫做上帝的囝？希伯來6：18講上帝真實無假，已經引，就閣立世攏袂得通移易。保羅亦明明講上帝攏袂講白賊。若是按呢，做上帝的囝的，thái通講無影的代誌恁愛欲行。伊對起頭做的死人的人，無存真的道理，因為伊心內無真的道理。魔鬼講話白賊是伊的本性，因為伊做白賊的人佮白賊人的父；可見無老實的人講伊是上帝的囝，是家己騙nā-tiāⁿ，實在是顯明屬佇魔鬼的心。咱愛無老實的時，著想這是認甚物人做父。

猶有一人，老實的人，路尾手無較輸gâu講白賊--的。差不多五十外年前印度的百姓teh反叛；in毋甘願予英國人管，紲起反亂四界去?英國人或是官府或是百姓。拄著一个街市英國人teh走，叛兵teh逐in。彼中間有一個按察司teh走，五六名兵teh逐，決意欲共伊刣死。按察司逢險，走袂離；teh過一个巷仔，忽然間有一個印度人chhoā伊去遐匿。叛兵四界揣，揣無就倒轉來。In去了彼个人chhoā按察司閣出來共伊講，你若對彼條路去有英國兵佇遐，無偌久會到in 的營寨，到遐你的性命就保會tiâu。猶未去的時按察司共伊問，你印度的人按呢出力留我的性命猶佇teh是怎樣？應講，永過我佮別人有代誌去共伊告。彼霎是你teh判案。我實在是毋著，雖然是按呢我用真濟錢買囑人來干證我較著。總是你做公道的官判我著輸，對彼霎我不止尊敬你，今仔日歡喜出力救你的性命。Taⁿ彼个按察司若毋是老實的人穩當彼日失落伊的性命。捌一擺聽見人teh講，某人真好額是對按呢，攏毋捌無老實；欲做甚物生理伊若講按呢，伊就按呢，無論是小可的代誌，伊真要緊毋敢白賊。對按呢人不止信用伊，伊的生理ná大，伊ná好額。

Taⁿ人愛講白賊是對佗位起因。較大面有兩項的因端佇teh。這項就是人小膽，抑是通講人驚別人比驚上帝較濟。我若有行甚物毋著，別人來問我，我來認，kiám-chhái我失落體面，予別人看輕，kiám-chhái我予官府辦，按呢歹勢面，較好著講白賊較毋免費氣。這是驚人的心。總是我若想，講白賊上帝穩當知，穩當將來欲佮我算，我就毋敢無認罪。人若果然有按呢想，我看的確毋敢無老實。

第二項的因端就是人貪財，就愛白賊。Taⁿ我看因為按呢，講白賊是戇想nā-tiāⁿ。我kiám-chhái一兩擺會騙別人的錢，總是毋免偌久人知我無妥當，就無人欲信用我，我所得著的利益是暫時nā-tiāⁿ。英國美國siāng富的人，我猶未捌聽見講，是in gâu騙別人才好額，顛倒較濟講，伊若毋是真要緊老實的代誌，的確無通到按呢。

猶有一項通想，講白賊的人袂免得受刑罰。咱會記得使徒行傳講，在早初設的教會拄著頭一項的大攪擾，就是兩人亞拿尼亞佮Sat-hui-lah講白賊。彼兩人的刑罰連鞭到，講出遐的會連鞭死。遐的刑罰thài遐爾快？我看是上帝警戒眾人毋通lām-sám講無影的話。默示錄路尾章teh講，天堂的城是甚物所在，講按呢，凡若親像siáu-káu，邪術，淫亂，兇惡，拜偶像，愛講白賊話的人趕伊出城外。講白賊的人路尾佇上帝的福氣無份。兄弟姊妹，咱著想是甚物等號的人？保羅講恁的身軀是做上帝的殿，若果然有影，咱毋通用白賊bak著lâ-sâm上帝聖的所在。

(滿雄才記)
