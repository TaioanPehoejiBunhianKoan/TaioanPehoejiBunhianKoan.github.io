---
title: "佇A-mi族的文字傳道"
categories:
  - 散文
tags:
  - 孟樂道 Bêng Lo̍k-tō
toc: true
toc_sticky: true
---

# Tī A-mi cho̍k ê bûn-jī thoân-tō

## 文獻資訊

| 項目 | 資料 |
|---|---|
| 作者 | 孟樂道 Bêng Lo̍k-tō |
| 卷期 | 台灣教會公報 |
| 卷期 | 第858號 |
| 日期 | 1960/6 |
| 頁數 | 9 |

## 白話字（原文數位化）

Tī A-mi cho̍k ê bûn-jī thoân-tō

Soan-kàu-su: Bêng Lo̍k-tō

1960年6月858期       9-10

Thâu chi̍t pái ēng A-mi bûn siá ê tù-chok chhut-pán í-lâi í-keng ū saⁿ-nî kú lah! Kàu-taⁿ í-keng chhut-pán ê tù-chok ū Jī-bó , Tit-kiù ê lō͘(soán Sèng-keng chat lâi soat-bêng kiù-sio̍k ê hong-hoat), Ngá-kok-su, Má-khó hok-im, Sèng-si, Chú-ji̍t-o̍h kàu-chhâi tiong. Í-goā iáu ū teh chún-pī chhin-chhiūⁿ ē-bīn só͘ kì ê ポスタ- á-sī bûn-su: "Chú ê kî-tó-bûn," "Cha̍p-tiâu-kài, " "Sù-tô͘ sìn-keng" í-ki̍p koan-hē kàu-gī, Sèng-keng gián-kiù, kî-tó ê chióng-chióng soè -pún chheh.

Tuì kū-nî 10 ge̍h khí, kàu-hoē ū khai-sí ēng A-mi oē kap Kok-gú tuì-chiàu ê Chú-ji̍t-o̍h toaⁿ-tiuⁿ kàu-chhâi, tī thâu chi̍t kuì ū boē chhut 2,000 hūn, tī téng-kuì ū boē-chhut iok 4,000 hūn. Kî-thaⁿ ū boē khah-choē chhut-khì ê, chiū-sī Má-khó hok-im toān, iok 8000 pún, Sèng-si iok 3,000 pún. Khoàⁿ chiah ê tāi-khài chiū oē chai-iáⁿ kàu-taⁿ ēng A-mi oē só͘ phian-e̍k ê bûn-su sī sím-mi̍h chiah tio̍h.

Tī chiah ê chheh chhut-pán í-āu , iáu koh ū chi̍t ê toā būn-tê, chiū-sī beh cháiⁿ-iūⁿ kà-lâng tha̍k. Tī A-mi cho̍k tiong, kàu choè-kūn chiah ū chit ê pí-kàu khah ún-tēng ê bat-jī ê hoat-tián. Chóng-sī ū nn̄g ê sū-si̍t khak-si̍t chó͘-gāi bat-jī ê chìn-pō͘: Tē-it chiū-sī A-mi oē pún-sin ū kuí-nā chióng ê thó͘-oē, só͘-í hiah ê chheh chhut pán liáu-āu, ū chin-choē só͘-chāi ê lâng, kám-kak tī hit lāi-bīn ū chin-choē boē bêng ê oē. Koh chi̍t ê chó͘-gāi chiū-sī ū chin-choē lâng, iû-kî sī hiah ê chí-tō-chiá tuì Ji̍t-pún ê tha̍k kap kóng, lóng chin cheng-thong ê sū. Choè chho͘,kàu-hoē ê chí-tō-chiá, bô kám-kak lâng ē-hiáu tha̍k in ka-kī ê giân-gú ê tiōng-iàu-sèng, chóng-sī hiān-chāi toā pō͘-hūn ê chí-tō-chiá lóng oē kó͘-lē in khì tha̍k ka-kī ê bûn-jī lah. M̄-nā án-ni , hiān-chāi iā ū chhái-iōng khah phiau-chún ê "Hong-giân," ia̍h ná lâi ná chē lâng teh ha̍k-si̍p. Koh-chài Sèng-si kap Chú-ji̍t-o̍h kàu-chhâi ê chhut-pán iā ū toā-toā kek-lē in ài ha̍k-si̍p cháiⁿ-iūⁿ tha̍k. Kî-thaⁿ bat-jī ê hoat-tián sī tuì tī Sèng-keng Kong-hoē ū phài-lâng kàu ta̍k só͘-chāi khì kà lâng tha̍k, koh-chài tuì tī chióng-chióng ê káng-si̍p-hoē tiong ê kó͘-lē só͘ tì. Tuì í-siōng chiah ê, lán thang khoàⁿ-kìⁿ ū choē-choē iàu-sò͘ teh chhiok-chìn bat-jī ūn-tōng. Kiám-chhái choè toā ê sū-si̍t chiū-sī tuì tī ēng ka-kī ê oē lâi tha̍k Sèng-keng , liáu-āu chiah thâu chi̍t pái hoat-kiàn tio̍h Sèng-keng lāi ò-biāu ê chin-lí só͘ thé-giām tio̍h ê toā hoaⁿ-hí.

Hiān-sî A-mi cho̍k ê cheng-liân ū teh ha̍k-si̍p Kok-gú, iā ū chin-choē oē-hiáu kóng Tâi-oân oē. Nā-sī án-ni, kó͘-lē tī Tâi-oân ê jîn-kháu tiong chiàm ke̍k chió-sò͘ ê A-mi cho̍k khì o̍h in ka-kī ê giân-gú kiám thang kóng sī teh khui tò-thè chhia mah? Siōng-chhiáⁿ í-keng ēng Ji̍t-bûn á-sī Tiong-bûn siá ê Ki-tok-kàu su-che̍k , sī pí ē thang hoan-e̍k choè A-mi oē ê chheh khah chē.

Chóng-sī tī chia ū chit ê kî-biāu koh sī chin ê sū-si̍t, tông-sî iā-sī sè-kài ta̍k só͘-chāi chèng-bêng chhut-lâi ê sū-si̍t, chiū-sī tng chi̍t ê sió cho̍k, khai-sí beh o̍h  in ka-kī ê giân-gú ê sî, kiû-ti-io̍k(求知慾) chiū cheng-ka tuì chit ê kiû-ti-io̍k ín-khí in khì ha̍k-si̍p lēng-goā ê giân-gú, iû-kî-sī kap in ū chú-sio̍k koan-hē ê toā-cho̍k ê giân-gú.

Chóng-sī tuì lán Ki-tok-tô͘ koh-khah tiōng-iàu ê, chiū-sī lán siong-sìn muí chi̍t ê lâng uī-tio̍h beh chin-si̍t liáu -kái kap sêng-si̍t chiap-siū, chì-chió iā tio̍h ē-hiáu tha̍k Siōng-tè ê oē ê tē-it iàu-kín ê pō͘-hūn.

## 漢羅（Ùi原文改寫）

佇A-mi族的文字傳道

宣教師：孟樂道

1960年6月858期  9-10

頭一擺用A-mi文寫的著作出版以來已經有三年久lah！到taⁿ已經出版的著作有字母，得救的路(選聖經節來說明救贖的方法)，雅各書，馬可福音，聖詩，主日學教材中。以外猶有teh準備親像下面所記的ポスタ-抑是文書：「主的祈禱文，」「十條誡，」「使徒信經」以及關係教義，聖經研究，祈禱的種種細本冊。

對舊年10月起，教會有開始用A-mi話佮國語對照的主日學單張教材，佇頭一季有賣出2,000份，佇頂季有賣出約4,000份。其他有賣較濟出去的，就是馬可福音傳，約8000本，聖詩約3,000本。看遮的大概就會知影到taⁿ用A-mi話所編譯的文書是甚物才著。

佇遮的冊出版以後，猶閣有一個大問題，就是欲怎樣教人讀。佇A-mi族中，到最近才有這个比較較穩定的捌字的發展。總是有兩个事實確實阻礙捌字的進步：第一就是A-mi話本身有幾若種的土話，所以遐的冊出版了後，有真濟所在的人，感覺佇彼內面有真濟袂明的話。閣一个阻礙就是有真濟人，尤其是遐的指導者對日本的讀佮講，攏真精通的事。最初，教會的指導者，無感覺人會曉讀in家己的言語的重要性，總是現在大部分的指導者攏會鼓勵in去讀家己的文字lah。毋若按呢，現在也有採用較標準的「方言，」亦那來那濟人teh學習。閣再聖詩佮主日學教材的出版也有大大激勵in愛學習怎樣讀。其它捌字的發展是對佇聖經公會有派人到逐所在去教人讀，閣再對佇種種的講習會中的 鼓勵所致。對以上遮的，咱通看見有濟濟要素teh促進捌字運動。撿彩最大的事實就是對佇用家己的話來讀聖經，了後才頭一擺發見著聖經內奧妙的真理所體驗著的大歡喜。

現時A-mi族的青年有teh學習國語，也有真濟會曉講台灣話。若是按呢，鼓勵佇台灣的人口中佔極少數的A-mi族去學in家己的言語敢通講是teh開倒退車mah？尚且已經用日文抑是中文寫的基督教書籍，是比會通翻譯做A-mi話的冊較濟。

總是佇遮有這个奇妙閣是真的事實，同時也是世界逐所在證明出來的事實，就是當一个小族，開始欲學in家己的言語的時，求知慾就增加對這个求知慾引起in去學習另外的言語，尤其是佮in有主屬關係的大族的言語。

總是對咱基督徒閣較重要的，就是咱相信每一个人為著欲真實了解佮誠實接受，至少也著會曉讀上帝的話的第一要緊的部份。
