---
title: "追念故 Hā Lé-bûn 院長夫人"
categories:
  - 散文
tags:
  - 無lo̍h名
toc: true
toc_sticky: true
---

# Tui-liām kò͘ Hā Lé-bûn ĪN-tiúⁿ hu-jîn

## 文獻資訊

| 項目 | 資料 |
|---|---|
| 作者 | 無lo̍h名 |
| 卷期 | 台灣教會公報 |
| 卷期 | 第979號 |
| 日期 | 1966/4 |
| 頁數 | 24 |

## 白話字（原文數位化）

Tui-liām kò͘ Hā Lé-bûn ĪN-tiúⁿ hu-jîn

1966.04.01 P24

Chêng Má-kai kì-liām Pīⁿ-iⁿ ĪN-tiúⁿ Hā Lé-bûn hu-jîn(Mrs. C. H. Holle-men), tī 3 ge̍h chhe 5 hā-ngó͘ 5 tiám 10 hun bông Chú un tiàu, hióng-siū 74 hè. thiaⁿ tio̍h chit ê siau-sit ê lâng, tāi-ke chin m̄-kam.

Hā hu-jîn tī 1892 nî 9 ge̍h 10 ji̍t chhut-sì tī Bī-kok Overisel ê só͘-chāi. I tī 1918 nî 6 ge̍h kap Hā Lé-bûn I-seng kiat-hun, tē jī nî chiū choè soan-kàu-su lâi Tiong-kok choè i-liâu thoân-tō ê kang-chok, thâu bé 32 nî kú. Hā I-seng bat tī E-mn̂g, 龍巖，鼓浪嶼ê kiù-sè pīⁿ-iⁿ tam-jīm īⁿ-tiúⁿ ê chit-bū. Hā hu-jîn iā chin jia̍t-sim pang-chān pīⁿ-lâng kái-koat khùn-lân ê bûn-toê, iā pò-thoân Ki-tok ê hok-im hō͘ in, muí lé-pài-ji̍t I lóng pang-chān thoân-kàu-chiá chú-chhî lé-pài kap Y. W. C. A. ê kang. Tng Tāi-lio̍k lûn-hām liáu, in ū tńg-khì Bí-kok. Kàu 1957 nî, Hā ĪN-tiúⁿ hu-hū siū Pak-pō͘ Tâi-oân Ki-tok Tiúⁿ-ló Kàu-hoē ê phèng-chhiáⁿ, lâi kàu Tâi-oân choè pīⁿ-iⁿ ê kang. In chīn choè toā ê ló͘-le̍k, chiong Má-kai kì-liām pīⁿ-iⁿ ta̍k hong-bīn chéng-tùn kàu chin hó-sè, Hā ju-jîn chin gâu an-uì pīⁿ-lâng, gâu thoân hok-im, koh hū-chek hō͘-sū ha̍k-hāu ê Eng-gú kàu-ha̍k, iā chú-chhî cha-keng-pan, ti̍t-kàu 1960 nî chiah thoè-hiu.

In hoê-kok í-āu, iû-goân chin koan-sim pīⁿ-iⁿ ê chìn-tián, í-ki̍p i-seng, hō͘-sū, chit-oân lêng-sèng ê chìn-pō͘, in chin thiàⁿ-sioh saⁿ liân-lo̍k. Thiaⁿ tio̍h chit ê siau-sit, hō͘ goán piⁿ-iⁿ choân-thé ê oân-kang lóng chin kan-khó͘-sim.

Kò-pia̍t lé-pài tī 3 ge̍h 10 ji̍t hā-ngó͘ chi̍t tiám poàⁿ, í-keng tī Bí-kok 託盧(Todd) kè-liām lé-pài-tn̂g kú-hêng liáu, ū bo̍k-su, pêng-iú chin-choē chham-ka.

Má-kai kì-liām pīⁿ-iⁿ tī 3 ge̍h 30 ji̍t (Pài 3) hā-ngó͘ 3 tiám, tī jī lâu ê lé-pài-thiaⁿ kú-hêng tui-su lé-pài, lâi kì-liām chit uī it-seng hōng-sū Chú koh hia̍p-chō͘ i-liâu thoân-tō ê Hā ĪN-tiúⁿ hu-jîn. Goán pún-iⁿ ū koat-tēng beh chiong kok kài the̍h lâi ê tiàu-uì kim choè Hā Lé-bûn ju-jîn kì-liām pīⁿ-chhn̂g ki-kim, thang lâi choè pang-chām pîn-khó͘ hoān-chiá ê lō͘-iōng.

## 漢羅（Ùi原文改寫）

追念故 Hā Lé-bûn 院長夫人

1966.04.01 P24

前馬偕紀念病院院長 Hā Lé-bûn夫人(Mrs. C. H. Holle-men)， tī 3月初 5 下午 5點10 分 蒙主恩召，享壽74 歲。聽tio̍h 這個消息ê人，大家真m̄甘。

Hā夫人tī 1892年9月10日出世 tī 美國 Overisel ê所在。伊tī 1918年6月kap Hā Lé-bûn醫生結婚，第二年就做宣教師來中國做醫療傳道ê工作，頭尾 32年久。 Hā醫生bat tī 廈門， 龍巖，鼓浪嶼ê救世病院擔任院長 ê職務。 Hā夫人也真熱心幫贊病人解決困難ê 問題，也報傳基督ê福音hō͘ in，每禮拜日伊攏幫贊傳教者主持禮拜kap Y. W. C. A. ê工。當大陸淪陷了， in有轉去美國。到1957年， Hā 院長夫婦受北部台灣基督長老教會ê 聘請，來到台灣做病院 ê工。 In盡最大ê努力，將馬偕紀念病院 逐方面整頓到真好勢， Hā 夫人真gâu安慰病人， gâu傳福音， koh負責護士學校ê 英語教學，也主持 查經班，直到1960年chiah退休。

In 回國以後，猶原真關心病院 ê進展，以及醫生， 護士，職員靈性ê進步， in真疼惜相連絡。聽tio̍h 這個消息， hō͘阮病院全體ê員工攏真艱苦心。

告別禮拜tī 3月10日下午一點半，已經tī美國託盧(Todd)紀念禮拜堂舉行了，有牧師，朋友真濟參加。

馬偕紀念病院 tī 3月30日(拜3) 下午 3點， tī 二樓 ê禮拜廳舉行追思禮拜，來紀念這位一生奉事主koh協助醫療傳道ê Hā ĪN-tiúⁿ夫人。阮本院有決定beh將各界 the̍h來ê悼慰金做Hā Lé-bûn 夫人紀念病床基金， thang來做幫贊 貧苦 患者 ê路用。
