---
title: "山地習藝所"
categories:
  - 散文
tags:
  - 無lo̍h名
toc: true
toc_sticky: true
---

# San-tē Si̍p-gē-só͘

## 文獻資訊

| 項目 | 資料 |
|---|---|
| 作者 | 無lo̍h名 |
| 卷期 | 台灣教會公報 |
| 卷期 | 第792號 |
| 日期 | 1954/12 |
| 頁數 | 12 |

## 白話字（原文數位化）

San-tē Si̍p-gē-só͘

1954. 12, no. 792, pp. 12

Chú-lāi ê hiaⁿ-tī chí-bē, goá ài kài-siāu, Tâi-oân Ki-tok-kàu San-tē Si̍p-gē-só͘ ê chêng-hóng hō͘ tāi-ke chai. Pún-só͘ tī Chú-āu 1951 nî 7 ge̍h chhóng-li̍p. Chong-chí sī uī-tio̍h ài poê-iúⁿ San-tē tông-pau seng-oa̍h ki-lêng, kap chhim-chō sìn-gióng ki-chhó͘. Hō͘ in oē khak-li̍p chū-ióng, chū-thoân, to̍k-li̍p kàu-hoē ê ki-chhó͘. Pún-só͘ tē-chí goân siat tī Koan-se tìn, Má-bú-tok oá kūn san-tē ê tē-hng. In-uī hia kau-thong put-piān, iū bô tiān-teng ê siat-pī, m̄-nā ha̍k-seng ê seng-oa̍h put-piān jī-chhiáⁿ kok-chióng ê seng-sán-phín ūn-siau khùn-lân, só͘-í chit pái ū chhian-chhut lâi Tiong-le̍k tìn. Pún-só͘ kūn Tiong-le̍k kàu-hoē. In-uī goá pêng-sò͘ tuì chhù-bī, só͘-í siông-siông tī hia teh léng-tō in ê chū-hoē. Hiān-sî siu-iông ê ha̍k-seng oá 30 miâ, khah choē sī tuì se-pō͘ kok San-tē hiong lâi ê. Kūn--ê, ū Ngó͘-hong, Kak-pán, Thài-an. Hn̄g--ê, ū Sìn-gī, Jîn-ài, Hô-pêng chiah ê hiong, ū プルン, タイヤル, サイセット 3 chèng-cho̍k ê ha̍k-seng, saⁿ-kap seng-oa̍h, lé-pài. Si̍p-gē pō͘-hūn, ū hun 6 pō͘, chiū-sī mî-phē, ba̍k-kang, tek-kang, tîn-kang, chit-pò͘, chhâi-hông. Ha̍k-seng chin jīn-chin ha̍k-si̍p, in ê chè-phín chin kian-kò͘, kè-chîⁿ iū sio̍k. Kî-tiong mî-phē pō͘ só͘ chè-chō ê mî-phē, tē-it siū choân-séng kok kàu-hoē ê hoē-iú, ài ēng ê hó hong-phêng. Só͘ ēng ê mî-hoe, sī Bí-oān-hoē só͘ phoè-kip iu-liông mî-hoe, kap pún-séng lâm-pō͘ san-tē só͘ sán ê pún-tē mî-hoe, kè-chîⁿ pí chhī-bīn khah sio̍k, phín-chit iu-liông, nāi ēng. Hoan-gêng kok hoē-iú lâi kau-koan, Thong-sìn chhù siá tuì Tiong-le̍k tìn, Tiong-le̍k Ki-tok Tiúⁿ-ló Kàu-hoē Lí Lîm-chhiū siu.

(Lí Lîm-chhiū pò).

## 漢羅（Ùi原文改寫）

山地習藝所

1954.12，no.792，pp.12

主內的兄弟姊妹，我愛介紹，台灣基督教山地習藝所的情況予大家知。本所佇主後1951年7月創立。宗旨是為著愛培養山地同胞生活技能，佮深造信仰基礎。予in 會確立自養、自傳、獨立教會的基礎。本所地址原設佇關西鎮，Má-bú-tok 倚近山地的地方。因為遐交通不便，又無電燈的設備，毋但學生的生活不便而且各種的生產品運銷困難，所以這擺有遷出來中壢鎮。本所近中壢教會。因為我平素對趣味，所以常常佇遐teh領導in 的聚會。現時收容的學生倚 30名，較濟是對西部各山地鄉來的。近--的，有五峰、角板、泰安。遠--的，有信義、仁愛、和平遮的鄉，有プルン、タイヤル。サイセット 3種族的學生，saⁿ-kap生活，禮拜。習藝部分，有分 6 部，就是棉被、木工、竹工、籐工、織布、裁縫。學生真認真學習，in 的製品真堅固，價錢又俗。其中棉被部所製造的棉被，第一受全省各教會的會友，愛用的好風評。所用的棉花，是美援會所配給優良棉花，佮本省南部山地所產的本地棉花，價錢比市面較俗，品質優良，耐用。歡迎各會友來交關，通訊處寫對中壢鎮，中壢基督長老教會李臨樹收。

(李臨樹報)。
