---
title: "聖日"
categories:
  - 散文
tags:
  - 偕叡廉 Kai Jōe-liâm
toc: true
toc_sticky: true
---

# Sèng-ji̍t

## 文獻資訊

| 項目 | 資料 |
|---|---|
| 作者 | 偕叡廉 Kai Jōe-liâm |
| 卷期 | 芥菜子 |
| 卷期 | 第 14 號 |
| 日期 | 1927/3 |
| 頁數 | 2-3 |

## 白話字（原文數位化）

Sèng-ji̍t

Sèng-ji̍t à-sī An-hioh-ji̍t, Lé-pài-ji̍t, chiū-sī chí pó-poè ê ji̍t. Cháiⁿ-iūⁿ kóng sī chí pó-poè ê ji̍t? In-uī ū chi̍t hāng ê in-toaⁿ.

1.  Siōng-tè ū kóng, Lín tio̍h ēng An-hioh-ji̍t, choè sèng ê ji̍t éng-éng kì-tit m̄-thang boē kì-tit. I bēng-lēng lán tī la̍k ji̍t ê tiong-kan tio̍h choè kang, nā-sī kàu tē chhit ji̍t tio̍h hioh-khùn lâi siàu-liām I.

2.  La̍k ji̍t thoa-boâ, la̍k-ji̍t bô êng, la̍k ji̍t khoà-lū, seng-khu ià-lán, sim-sîn siān, kai-chài chhit ji̍t chi̍t pài thang an-hioh: seng-khu tit-tio̍h sóng-khoài, sim-sîn tit-tio̍h iúⁿ-chhī.

3.  Tī Siōng-tè ê Sèng-tiān saⁿ-kap chū-chi̍p lé-pài. Chhit ji̍t chi̍t pái kap sì-hng ê hiaⁿ-tī chí-bē saⁿ-kìⁿ bīn, saⁿ kau-poê, saⁿ-kap chē saⁿ-kap kèng-uì, o-ló thiàⁿ-thàng lán ê Thiⁿ-pē.

Ki-tok-kàu í-goā bô chit-khoán ê ki-hoē. Ho̍k-sāi sîn-bêng ê lâng bô chhin-chhiūⁿ lán chiâu-ûn thang hioh-khùn: in iā bô tâng sî saⁿ-kap chū-chi̍p, lóng-sī toaⁿ-sin khì kèng-pài. Só͘-í ū lâng bat kóng, Ki-tok-kàu ê sìn-chiá chin chhin-chhiat, chin hô sim. Che chi̍t pō͘-hūn bô m̄-sī tuì tī An-hioh-ji̍t kau-poê ê ki-hoē. Siàu-liân chì kàu lāu, muí lé-pài saⁿ kìⁿ-bīn chi̍t pái, che kiám m̄-sī kek hó ê ki-hoe mah?

4. Siú lé-pài. Tâng-sim chū-chip, tâng-sî kî-tó, chhut siaⁿ gîm-si chheng-siā Siōng-tè. Gîm-si chiū-sī im-ga̍k. Só͘-í lâng teh kóng, Im-ga̍k-ka lóng-sī Ki-tok-kàu ê sìn-tô͘ khah choē. Kóng án-ni iā káⁿ bô chhò. iā lán tī An-hioh-ji̍t ê sî ū thang saⁿ-kap gîm-si, si̍t-chāi lán ê hióng-hok khah toā.

5.  Thiaⁿ soat-kàu, thiaⁿ kóng tō-lí. Lán ê bo̍k-su, lán ê thoân-tō-su ēng choē-choē khó͘-kang pī-pān Thiⁿ ê bí-niû lâi iúⁿ-chhī lán. Put-tàn ke-thiⁿ lán ê sìn, iā hō͘ lán ê tì-sek khah khoah. Thang kóng khì siú lé-pài oán-jiân chhin-chhiūⁿ khì ji̍p ha̍k-hāu, in-uī muí lé-pài tuì tâi-téng tit-tio̍h Chú ê lô͘-po̍k ê kà-sī.

Chá nî ū chi̍t ê chhut-goā lâng khì tī So͘-kek-lân lō͘-tiong hioh-kha tī chi̍t ê choh-sit-lâng ê ke. Saⁿ-kap chē ê sî tāi-ke tām-lūn choē-choē hāng. Chhut-goā-lâng kî-koài lông-hu ê phah-ha̍h, in-uī i só͘ kóng ta̍k-hāng chin ū lí-khì, gâu pâi-lia̍t, koh chin su-bûn, chiū mn̄g kóng, Lí siàu-liân ū tha̍k sím-mi̍h tāi-ha̍k? Lông-hu ài-chhiò kóng, Goá bô ha̍k-būn, goá sī chho͘-choh lâng. Chhut-goā-lâng kóng, Bô ha̍k-būn, cháiⁿ-iūⁿ, chong-kàu, kho-ha̍k, tō-tek, chèng-tī ê tāi-chì ta̍k-hāng bat, kóng-oē iū-koh ná tha̍k-chheh-lâng. Lí ê ha̍k-būn tàu-tí tuì tah-lo̍h lâi? Lông-hu ìn kóng, Nā-sī goá kó͘-jiân ū ha̍k-būn, goá só͘ bat--ê lóng-sī tuì thiaⁿ-kìⁿ lâi tit-tio̍h. Tī chí 40 goā nî ê tiong-kan goá muí lé-pài ū khì lé-pài. Tī pài-tn̂g-ni̍h thiaⁿ-kìⁿ bo̍k-su ê ián-káng, toā-toā lâi lī-ek goá. Bo̍k-su ê ha̍k-būn ke̍k chhim, i só͘ pī-pān ê tō-lí chin hun-bêng. I iā siông-siông tām-lūn kho-ha̍k í-ki̍p chèng-tī ê sū hō͘ goán thiaⁿ. Goá put-pò sī kì-tit tām-po̍h nā-tiāⁿ.

Nā-sī hit ê chhut-goā-lâng siū tio̍h toā kám-tōng, sim-lāi ka-kī kóng, Bo̍k-koài Ki-tok-kàu ê sìn-tô͘ pí pa̍t-lâng khah bûn-bêng. Siú An-hioh-ji̍t tio̍h lah! Lī-ek toā lah! Chit ê lông-hu siú lé-pài 40 goā nî kú soà chiâⁿ-choè chi̍t ê ha̍k-chiá. Chi̍t nî 52 lé-pài, muí lé-pài thiaⁿ ián-káng nn̄g-pái, chi̍t nî tiaⁿ pah-goā pái, si̍t-chāi oán-jiân chhin-chhiūⁿ ji̍p tāi-ha̍k. Chit khoán ê ki-hoē tek-khak m̄-thang sit-lo̍h! Tuì hit-sî liáu-āu chit ê chhut-goā-lâng tì-ì chhoā ke-lāi ta̍k lé-pài kàu pài-tn̂g kèng-pài Siōng-tè.

Chhun, hē, chhiu, tang. bô-lūn koâⁿ-joa̍h, chhit ji̍t chi̍t pái thang an-hioh, thang kèng-uì lán ê Thiⁿ-pē kap siàu-liām I ê toā un. Chit jit chiū-sī Sèng-ji̍t.

## 漢羅（Ùi原文改寫）

聖日

聖日抑是安息日、禮拜日，就是只寶貝的日。怎樣講是指寶貝的日？因為有一項的因端。

1、上帝有講，恁著用安息日，做聖的日永永記得毋通袂記得。伊命令咱佇六日的中間著做工，但是到第七日著歇睏來數念伊。

2、六日拖磨，六日無閒，六日掛慮，身軀厭懶，心神siān，佳哉七日一擺通安歇：身軀得著爽快，心神得著養飼。

3、佇上帝的聖殿相佮聚集禮拜。七日一擺佮四方的兄弟姊妹相見面，相交陪，相佮坐相佮敬畏，呵咾疼痛咱的天爸。

基督教以外無這款的機會。服侍神明的人無親像咱chiâu-ûn通歇睏：in也無同時相佮聚集，攏是單身去敬拜。所以有人捌講，基督教的信者真親切，真和心。這一部分無毋是對佇安息日交陪的機會。少年至到老，每禮拜相見面一擺，這敢毋是極好的機會嗎？

4、守禮拜。同心聚集，同時祈禱，出聲吟詩稱謝上帝。吟詩就是音樂。所以人teh講，音樂家攏是基督教的信徒較濟。講按呢也敢無錯。也咱佇安息日的時有通相佮吟詩，實在咱的享福較大。

5、聽說教，聽講道理。咱的牧師，咱的傳道師用濟濟苦工備辦天的米糧來養飼咱。不但加添咱 的信，也予咱的智識較闊。通講去守禮拜宛然親像去入學校，因為每禮拜對台頂得著主的奴僕的教示。

早年有一个出外人去佇蘇格籣路中歇跤佇一个作穡人的家。相佮坐的時大家談論濟濟項。出外人奇怪農夫的phah-ha̍h，因為伊所講逐項真有理氣，gâu排列，閣真斯文，就問講，你少年有讀啥物大學？農夫愛笑講，我無學問，我是粗作人。出外人講，無學問，怎樣，宗教、科學、道德、政治的代誌逐項捌，講話又閣ná讀冊人。你的學問到底對tah落來？農夫應講，若是我果然有學問，我所捌--的攏是對聽見來得著。佇chí 40外年的中間我每禮拜有去禮拜。佇拜堂裡聽見牧師的演講，大大來利益我。牧師的學問極深，伊所備辦的道理真分明。伊也常常談論科學以及政治的事予阮聽。我put-pò是記得淡薄nā-tiāⁿ。

但是彼个出外人受著大感動，心內家己講，莫怪基督教的信徒比別人較文明。守安息日著lah！利益大lah！這个農夫守禮拜40外年久紲成做一个學者。一年52禮拜，每禮拜聽演講兩擺，一年聽百外拜，實在宛然親像入大學。這款的機會的確毋通失落！對彼時了後這个出外人致意chhoā家內逐禮拜到拜堂敬拜上帝。

春、夏、秋、冬。無論寒熱，七日一擺通安歇，通敬畏咱的天爸佮數念伊的大恩。這日就是聖日。
