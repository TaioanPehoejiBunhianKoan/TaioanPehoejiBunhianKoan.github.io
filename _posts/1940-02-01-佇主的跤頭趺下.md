---
title: "佇主的跤頭趺下"
categories:
  - 無分類
tags:
  - 無lo̍h名
toc: true
toc_sticky: true
---

# Tī Chú ê kha-thâu-u-ē

## 文獻資訊

| 項目 | 資料 |
|---|---|
| 作者 | 無lo̍h名 |
| 卷期 | 台灣教會公報 |
| 卷期 | 第659號 |
| 日期 | 1940/2 |
| 頁數 | 19-20 |

## 白話字（原文數位化）

Tī Chú ê kha-thâu-u-ē

(Chiu Gô͘--sī Khêng-eng)

194002 659 hō p.19-20

Lia̍t-uī chhin-ài ê hiaⁿ-tī chí-moē pêng-an. Goá ài siāu-kài chi̍t-pún chin pó-poè ê chheh hō͘ tāi-ke chai. Goá lóng m̄-chai ū chit-pún chiah-nih hó. Ū chi̍t-ji̍t, Phêⁿ Chheng-iok Sian-siⁿ ū the̍h goá só͘ chun-kèng ê Sun-tāi Sian-siⁿ só͘ tù ê "Tī Chú ê kha-thâu-u-ē" ê chheh lâi sàng goá. Goá chiū suî-sî kā i tha̍k, kám-kak boē-bat tha̍k-tio̍h chhin-chhiūⁿ chit-pún chheh chiah-nih hó, chiah-nih pó-poè. Sī Sun-tāi Sian-siⁿ pún-sin chē tī Chú ê kha-thâu-u-ē lâi mn̄g, Chú Iâ-so͘ chhin-sin teh ìn--ê. Siá liáu chin bêng, chin ha̍h tī hiān-tāi ê sî-sè kap su-siúⁿ. Goá lia̍h i chò goá ê sèⁿ-miā ê sèⁿ-miā, chin thiàⁿ i, tek-khak beh tha̍k i kàu goá ê chi̍t-sì-lâng chiah beh soah! Nā ū lâng iáu-boē bat tha̍k-tio̍h, chhiáⁿ lín koáⁿ-kín tuì Kong-pò-siā chù-bûn, chi̍t-pún sī 4 kak, iû-huì 3 chiam. Nā ū hiaⁿ-tī chí-moē chin ài tha̍k, iā chò bē kàu--ê, goán hoaⁿ-hí bé sàng i, á-sī ē kham-tit chhut chi̍t-poàⁿ chîⁿ (nn̄g-kak) ê lâng, chhiáⁿ lín iā bô sè-jī, lâi pò goán chai. Chhiáⁿ Bo̍k-su á-sī Thoân-tō Sian-siⁿ kó͘-bú hoē-iú bé khì tha̍k, soà thè goán tiau-cha kuí-ê ài tha̍k, chò bē kàu, á-sī ē-kham-tit chhut chi̍t-poàⁿ chîⁿ ê lâng. Chit-pún sī ē-kham-tit chheng-ho͘ chò Sèng-keng ê tē-jī pún, ta̍k lâng lóng tio̍h tha̍k i, iā tio̍h thiàⁿ i, iā tio̍h chin chun-kèng i, m̄-thang hō͘ gín-ná lap--tio̍h, á-sī chē--tio̍h, á-sī hāⁿ--tio̍h, lán ê Sèng-keng, Sèng-si mā sī án-ni. Goá bat chi̍t-pái bô tiuⁿ-tî kā i lap--tio̍h, àn-sǹg bô sím-mi̍h iàu-kín, Thiⁿ-pē ê Sîn suî-sî phah goá, hō͘ goá ê sim kah beh piak-li̍h, goá chiū koáⁿ-kín kuī--leh, kiû sià-bián. Tuì hit pái khí, kàu-taⁿ, goá ke-lāi ê gín-ná lóng ū iok-sok hō͘ in chin chù-ì, tuì Sèng-keng, Sèng-si m̄-thang hoān-tio̍h put-kèng ê choē.

ēng chit kuí-jī lâi kiáu-jiáu tāi-ke, soà chhim-chhim pài-thok lín koáⁿ-kín bé khì tha̍k, m̄-thang iân-chhiân. Sî-kan chhin-chhiūⁿ chuí ti̍t-ti̍t lâu--khì, chi̍t-hoáⁿ koè saⁿ-tang, nn̄g-hoáⁿ koè chi̍t-sì-lâng. Lán ê lêng-hûn tio̍h thiàⁿ i, tio̍h hó khoán-thāi i, ū chiah-nih hó, chiah-nih pó-poè ê bí-niû tio̍h bé hō͘ i chia̍h, m̄-thang hiâm huì-khì, m̄-thang hiâm bô êng; lán teh thiàⁿ lán chit-ê ē sí, ē hiú-noā ê jio̍k-thé, lóng bô hiâm kan-khó͘, lóng bô hiâm huì-khì, ta̍k-ji̍t koāⁿ lâu moá-bīn, iā sī uī-tio̍h i, ài i ē ióng, chia̍h tn̂g-miā, tī chit ê ù-oè ê sè-kan, thiàⁿ i kàu án-ni. Chi̍t ji̍t tio̍h poah-kang hō͘ i chia̍h saⁿ-tǹg, hô-hòng chit ê bē sí, éng-oán put-bia̍t ê lêng-hûn, kiám m̄-tio̍h koh-khah thiàⁿ i mah!!! Nā bē thang chiàu saⁿ-tǹg hō͘ i chia̍h, iā tio̍h hō͘ i chia̍h nn̄g-tǹg á-sī chi̍t-tǹg, nā bô, chiong-lâi i nā sí-khì m̄-káⁿ khì kìⁿ Thiⁿ-pē chû-ài ê bīn, hit-sî i beh oàn-hīn lí, iā chit ê choē beh kui sím-mi̍h lâng ah! Kiám m̄ sī kui lí kap goá mah? Só͘-í thàn lán iáu tī chit sè-kan chit-sî, lán tio̍h thiàⁿ-sioh i, tio̍h hó khoán-thāi i, tio̍h hō͘ i chia̍h, hō͘ i lim, hō͘ i chhoán-khuì (chiū-sī ta̍k-ji̍t tio̍h poah-kang tha̍k Sèng-keng, tio̍h kî-tó, tio̍h ka-têng lé-pài, m̄-thang hut-lio̍k, nā ū sio̍k tī Sîn-lêng-kài ê chheh, tio̍h bé khì tha̍k), m̄-thang oàn i, m̄-thang pháiⁿ khoán-thāi i.

Goān tāi-ke tio̍h thiàⁿ lí ê lêng-hûn kàu éng-oán! A-men.

高雄市苓雅區四三，一六五

周吳氏瓊英

## 漢羅（Ùi原文改寫）

佇主的跤頭趺下

(周吳氏瓊英)

194002 659號 p.19-20

列位親愛的兄弟姊妹平安。我愛紹介一本真寶貝的冊予大家知。我攏毋知有這本遮爾好。有一日，彭Chheng-iok先生有提我所尊敬的孫大先生所著的 「佇主的跤頭趺下」的冊來送我。我就隨時共伊讀，感覺袂捌讀著親像這本冊遮爾好，遮爾寶貝。是孫大先生本身坐佇主的跤頭趺下來問，主耶穌親身咧應的。寫了真明，真合佇現代的時勢佮思想。我掠伊做我的性命的性命，真疼伊，的確欲讀伊到我的一世人才欲煞！若有人猶袂捌讀著，請恁趕緊對公報社注文，一本是4角，郵費3 chiam。若有兄弟姊妹真愛讀，也做袂到的，阮歡喜買送伊，抑是會堪得出一半錢(兩角)的人，請恁也無細膩，來報阮知。請牧師抑是傳道先生鼓舞會友買去讀，紲替阮調查幾个愛讀，做袂到，抑是會堪得出一半錢的人。這本是會堪得稱呼做聖經的第二本，逐人攏著讀伊，也著疼伊，也著真尊敬伊，毋通予囡仔塌著，抑是坐著，抑是hāⁿ著，咱的聖經，聖詩嘛是按呢。我捌一擺無張持共伊塌著，按算無啥物要緊，天父的神隨時拍我，予我的心甲欲爆裂，我就趕緊跪咧，求赦免。對彼擺起，到今，我家內的囡仔攏有約束予in真注意，對聖經，聖詩毋通患著不敬的罪。

用這幾字來攪擾大家，紲深深拜託恁趕緊買去讀，毋通iân-chhiân。時間親像水直直流去，一hoáⁿ過三冬，兩hoáⁿ過一世人。咱的靈魂著疼伊，著好款待伊，有遮爾好，遮爾寶貝的米糧著買予伊食，毋通嫌費氣，毋通嫌無閒；咱咧疼咱這个會死，會朽爛的肉體，攏無嫌艱苦，攏無嫌費氣，逐日汗流滿面，也是為著伊，愛伊會勇，食長命，佇這个污穢的世間，疼伊到按呢。一日著撥工予伊食三頓，何況這个袂死，永遠不滅的靈魂，檢毋著閣較疼伊嘛！！！若袂通照三頓予伊食，也著予伊食兩頓抑是一頓，若無，將來伊若死去毋敢去見天父慈愛的面，彼時伊欲怨恨你，也這个罪欲歸啥物人啊！檢毋是歸你佮我嘛？所以趁咱猶佇這世間這時，咱著疼惜伊，著好款待伊，著予伊食，予伊啉，予伊喘氣(就是逐日著撥工讀聖經，著祈禱，著家庭禮拜，毋通忽略，若有屬佇神靈界的冊，著買去讀)，毋通怨伊，毋通歹款待伊。

願大家著疼你的靈魂到永遠！ A-men。

高雄市苓雅區四三，一六五

周吳氏瓊英
