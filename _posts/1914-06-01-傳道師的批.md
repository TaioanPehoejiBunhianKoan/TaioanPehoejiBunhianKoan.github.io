---
title: "傳道師的批"
categories:
  - 無分類
tags:
  - 無lo̍h名
toc: true
toc_sticky: true
---

# Thoân-tō-su ê Phoe

## 文獻資訊

| 項目 | 資料 |
|---|---|
| 作者 | 無lo̍h名 |
| 卷期 | 台灣教會報 |
| 卷期 | 第351卷 |
| 日期 | 1914/6 |
| 頁數 | 6 |

## 白話字（原文數位化）

Thoân-tō-su ê Phoe.

oán-lí ê Kàu-hoē.

1914. 6, no. 351, pp. 6

"Hó hó tsoè kàu pháiⁿ, pháiⁿ-pháiⁿ iū koh hó". Siōng-tè chiâⁿ oán-lí ê kàu-hoē, sī tī tsûn-nî chhun-kuì: chiū-sī tuì Lâu Tiong-kian Soan-kàu-su tī hit nî ê chhun-kan kàu oán-lí pò͘-tō nn̄g pái, put-chí tsoē lâng lâi thiaⁿ. Liáu-āu Keh Hi-sìn Bo̍k-su iā siông-siông kàu oán-lí kap Bâ-û pò͘-tō, khoàⁿ-kìⁿ hó ki-hoē, Keh Bo̍k-su chiū chhut i ê miâ tuì koaⁿ pín hú-khó. Kàu tī tâng hit nî tsa̍p-it ge̍h, chiah siat-li̍p káng-gī-só͘ tī oán-lí koe, ta̍k hāng chhòng kàu piān, chiah kiò goá khì toà. Goá si̍t-chāi bô chhut-la̍t khì pò͘-tō; kan-ta sī Siōng-tè kám-hoà lâng lâi sìn tō-lí, Kàu kū-nî kū-le̍k gō͘ ge̍h, hoē-iú chiū hoaⁿ-hí tam-tng thoân-tō-hoē tī oán-lí káng-gī-só͘; kàu poeh ge̍h thèng-tō-chiá ê tsóng-sò͘, ū 130 tsó-iū lâng.

Hit sî hoē-iú chiū ài khí pài-tn̂g; goá tī lé-pài-ji̍t liân-soà lé-pài lóng sī kóng hiàn-chîⁿ hō͘ Siōng-tè, chek-tsū chîⁿ-tsâi tī thiⁿ-ni̍h. Kàu-hoē ê lâng ū-ê chhut 300 kho͘, ū-ê chhut 200 goā, ū-ê chhut 100, ū-ê chhut kuí cha̍p, ū-ê chhut chîⁿ koh hiàn kang, iā ū kan-ta hiàn kang-ê; khí pài-tn̂g ê sū, tuì hit-sî chiū tiāⁿ-tio̍h. M̄-kú kî-tiong ū chhián-sìn ê lâng, iā tuì hit-tia̍p chiū thè-tsáu, kiám ū chi̍t poàⁿ ê lâng-gia̍h; che sī tuì tī goá bē-bat tsò-kè thoân-tō, siūⁿ iâⁿ lóng bô siūⁿ su, chiah saⁿ lé-pài koáⁿ tsáu la̍k-tsa̍p goā lâng. Só͘-í kóng, Hó-hó ê sū hō͘ goá tsoè kàu pháiⁿ. Goá siūⁿ āu-pái nā koh tú-tio̍h chit khoán ê ki-hoē, ǹg-bāng put-tì chhin-chhiūⁿ án-ni ê bô hoat-tō͘. Taⁿ kai-tsài Siōng-tè iū koh i-hó lah; kàu-tn̂g tsoân-pō͘ khí hó lah, hiān-sî teh iû-chhat; phah-sǹg tī sin-le̍k chhit ge̍h jī hō beh kú-hêng hiàn-tn̂g-sek.

Kūn-lâi put-chí ke-thiⁿ lâng-gia̍h, hiān-sî muí lé-pài ū chi̍t pah it-jī-tsa̍p lâng. Siông-sè khoàⁿ sin lâi ê lâng-sek lóng m̄-sī tuì goá khì pò͘-tō tit-tio̍h; ū-ê sī tuì hoē-iú chio-lâi; khah tsoē sī tuì Siōng-tè kám-tōng hō͘ i chhuì-ta ka-kī lâi-ê. Nā beh m̄-sī Siōng-tè kám-tōng--ê, thái oē tit-tio̍h kìⁿ ū kiâⁿ-lâi lóng bô koh tsáu-khì, iū koh sī ta̍k lé-pài khah ke-thiⁿ, í-liâu ke tsoè tsa̍p-gō͘ liâu chiah ū thang chē.

Kèng chhiáⁿ lia̍t-uī ài kàu-hoē ê tâng-phoāⁿ, tī kî-tó ê tiong-kan thoè oán-lí tē-hng ê kàu-hoē khún-chhiat kî-tó, kiû Tsú m̄-thang hó-hó koh hō͘ goá tsoè kàu pháiⁿ, ǹg-bāng hó koh ke-thiⁿ khah hó, lâi êng-kng lán ê Tsú, lán chiū saⁿ-kap thang hoaⁿ-hí.

(Tân Kî-siông kì-ê).

## 漢羅（Ùi原文改寫）

傳道師的批。

苑裡的教會。

1914.6，no.351，pp.6

「好好做到歹，歹歹又閣好」。上帝成苑裡的教會，是佇chûn年春季：就是對劉中堅宣教師佇彼年的春間到苑裡佈道兩擺，不止濟人來聽。了後郭希信牧師也常常到苑裡佮Bâ-û佈道，看見好機會，郭牧師就出伊的名對官品赴考。到佇同彼年十一月，才設立講義所佇苑裡街，逐項創到便，才叫我去蹛。我實在無出力去佈道；kan-ta是上帝感化人來信道理，到舊年舊曆五月，會友就歡喜擔當傳道會佇苑裡講義所；到八月聽道者的總數，有130左右人。

彼時會友就愛起拜堂；我佇禮拜日連續禮拜攏是講獻錢予上帝，積聚錢財佇天裡。教會的人有的出300箍，有的出200外，有的出100，有的出幾十，有的出錢閣獻工，也有kan-ta獻工的；起拜堂的事，對彼時就定著。M̄-kú其中有淺信的人，也對彼霎就退走，kiám有一半的人額；這是對佇我袂捌做過傳道，想贏攏無想輸，才三禮拜趕走六十外人。所以講，好好的事予我做到歹。我想後擺若閣拄著這款的機會，向望不致親像按呢的無法度。Taⁿ佳哉上帝又閣醫好lah；教堂全部起好lah，現時teh油漆；拍算佇新曆七月二號欲舉行獻堂式。

近來不止加添人額，現時每禮拜有一百一二十人。詳細看sin來的人-式攏毋是對我去佈道得著；有的是對會友招來；較濟是對上帝感動予伊喙乾家己來的。若欲毋是上帝感動--的，thái會得著見有行來攏無閣走去，又閣是逐禮拜較加添，椅條加做十五條才有通坐。

敬請列位愛教會的同伴，佇祈禱的中間替苑裡地方的教會懇切祈禱，求主毋通好好閣予我做到歹，向望好閣加添較好，來榮光咱的主，咱就相佮通歡喜。

(陳其祥記的)。
