---
title: "忠告男女青年的婚姻"
categories:
  - 詩
tags:
  - 賴江 Loā Kang
toc: true
toc_sticky: true
---

# Tiong-khok lâm-lú chheng-liân ê hun-in

## 文獻資訊

| 項目 | 資料 |
|---|---|
| 作者 | 賴江 Loā Kang |
| 卷期 | 台灣教會公報 |
| 卷期 | 第735號 |
| 日期 | 1950/3 |
| 頁數 | 15 |

## 白話字（原文數位化）

Tiong-khok lâm-lú chheng-liân ê hun-in

1950.03 tē 735 hō p.15

(Chháu-tun: Loā Kang)

1. Sìn-tô͘ chò chhin oh tú-hó,

In-uī thâu-náu ū khah hó;

Lâm-chú beh chhoā iū chhoā bô,

Lú-chú beh kè bē tú hó.

2. Sìn-tô͘ ta̍k hāng khah kng thang,

Khah bô sìn-iōng tī moâi-lâng;

Pí lán khah hó chiah beh pàng,

Bô siūⁿ lán sī siáⁿ téng lâng.

3. Lâm-chú bô teh ka-tī phêng,

Chhoā beh ko-téng lú-ha̍k-seng;

Lú-chú bô siūⁿ sím-mi̍h téng,

Kè boeh phok-sū á i-seng.

4. Lâng kóng lâm-chú m̄ jīn gōng,

Chit kù sio̍k-gú to ū thong;

Beh chhoā chhian-kim bô tàng chông,

Beh chhoā sian lú bô tàng bong.

5. iū kóng lú-chú m̄ jīn bái,

Chit kù ê oē iā si̍t-chāi;

Chò chhin m̄ sī bô tāi-khài,

Gō͘ liáu chheng-chhun ti̍t-ti̍t lâi.

6. Lú-chú chò-kheh kàu jī-jī,

Hit chūn kiû-hun moá-moá sī,

Kéng bô chi̍t ê i kah ì,

āu-lâi kiû hun ē thêng chí.

7. Jī-sì jī-gō͘ nā boē kè,

Siong-tong beh chhoā chiū khah the;

Sàn-hiong beh chò i bô beh,

Nî-hoè chi̍t-nî chi̍t-nî ke.

(Boē-oân) [sic.後期並無看著接紲]

## 漢羅（Ùi原文改寫）

忠告男女青年的婚姻

1950.03 第735號 p.15

(草屯: 賴江)

1. 信徒做親oh拄好，

因為頭腦有較好；

男子欲娶又娶無，

女子欲嫁袂拄好。

2. 信徒逐項較光通，

較無信用佇媒人；

比咱較好才欲放，

無想咱是啥等人。

3. 男子無teh家己評，

娶欲高等女學生；

女子無想甚物等，

嫁欲博士抑醫生。

4. 人講男子毋認憨，

這句俗語都有通；

欲娶千金無當chông，

欲娶仙女無當摸。

5. 又講女子毋認bái，

這句的話也實在；

做親毋是無大概，

誤了青春直直來。

6. 女子做客到二二，

彼陣求婚滿滿是；

揀無一个伊合意，

後來求婚會停止。

7. 二四，二五若未嫁，

相當欲娶就較推；

散hiong欲做伊無欲，

年歲一年一年加。

〈未完〉[sic. 後期並無看著接紲]
