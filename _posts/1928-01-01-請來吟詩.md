---
title: "請來吟詩"
categories:
  - 無分類
tags:
  - 周天來 Chiu Thian-lâi
toc: true
toc_sticky: true
---

# Chhiáⁿ lâi gîm si

## 文獻資訊

| 項目 | 資料 |
|---|---|
| 作者 | 周天來 Chiu Thian-lâi |
| 卷期 | 台灣教會報 |
| 卷期 | 第514卷 |
| 日期 | 1928/1 |
| 頁數 | 3 |

## 白話字（原文數位化）

Chhiáⁿ lâi gîm-si

Chiu Thian-lâi

1928.01.01 514 Koàn p.3

Chhiáⁿ tāi-ke lâi gîm chi̍t siú sin-si! Chit siú si, sī kap Sèng Si 117 siú ê im-ūn, kù-tāu put-chi sio-siāng--ê; ū chham-khó Sèng Si kuí-nā siú lâi chò--ê; chóng-sī toā-pō͘-hūn sī chham-khó Ji̍t-pún ê Chàn-bí-koa 212 siú lâi chò; in-uī jī-sò͘ lóng sio-siāng, só͘-í bô-lūn sī ēng Chàn-bí-koa ê tiāu, á-sī Sèng Si ê tiāu; phah-sǹg lóng chin hó-thiaⁿ. Lán ê Sèng Si sī chiong Ē-mn̂g-im chò phiau-chún, kap Pak-pō͘ ê khiuⁿ-kháu kāng-khoán; só͘-í ē-té só͘ kì chit siú si iû-goân chiong chit ê chò phiau-chún; chhiáⁿ nā beh gîm, suî-lâng thang ēng ka-tī ê khiuⁿ-kháu. Nā ài chai chit siú si ê goân-iû kap bo̍k-tek á-sī sìn-gióng-chiūⁿ tām-po̍h ê kò͘-sū, chhiáⁿ khoàⁿ Kàu-hoē Sin-pò, Sin-nî hō: "Goá Chú chì-hó Pêng-iú," hit phiⁿ só͘ kì--ê. Nā ū lâng iu-chhiû, hoân-ló ka-tī ê choē, thî-khàu, sit-bāng, bô pêng-an ê lâng, chhiáⁿ bô khì-hiâm lâi gîm khoàⁿ-bāi.

Taⁿ, chhiáⁿ tāi-ke lâi gîm:－

Chì-hó Pêng-iú Iâ-so͘

1. Kiù-chú Iâ-so͘, goá hoaⁿ-hí,

Lóng-chóng kau-thok goá Chú.

Goān Lí kūn-oá, hû-chhî--goá,

Goá Chú, chì-hó Pêng-iú.

Kiù-chú un-tián toā chû-pi,

Sio̍k-choē, kong-lô choè-chiâⁿ.

Kiù-chú hō͘ goá lâi chhin-kūn,

Goá sim choân bô kiaⁿ-hiâⁿ.

2. Mô͘-kuí, pháiⁿ-lâng ài hāi goá;

Sim-sîn, ià-siān iu-būn:

Chú chhun sèng-chhiú, goá khîⁿ--teh,

Sìn-khò, chīn goá pún-hūn.

Iu-chhiû, hoân-ló kiáu-jiáu--goá,

Hō͘ goá sit-bāng, siū-hāi;

Kiùchú, kiû Lí lâi chhoā--goá;

Khò Lí moá-sim chū-chāi.

3. Kiù-chú miâ-jī, chì chun-kuì,

Goá Chú, Í-má-loē-lī.

I miâ pò-iông ta̍k só͘-chāi,

Khah-iâⁿ hó hoe phang-bī.

Taⁿ, Chú Iâ-so͘, goá hoaⁿ-hí,

Lóng-chóng kau-thok goá Chú.

Goān Lí kūn-oá, hû-chhî--goá,

Goá Chú, chì-hó Pêng-iú.

4. Kiù-chú Iâ-so͘, sim khui-khoah,

Un-jiû, thiàⁿ-thàng moá-moá.

Hō͘ goá ê sim chhin-chhiūⁿ Lí;

Kiù-chú bô͘-iūⁿ, lâi khoàⁿ.

Goá o̍h thiⁿ-sài ê chhiùⁿ-koa,

Eńg-oán o-ló, hoaⁿ-hí;

Gîm si o-ló Chú bô soah:

Chì-hó Pêng-iú sī Lí.

## 漢羅（Ùi原文改寫）

請來吟詩

周天來

1928.01.01 514卷p.3

請大家來吟一首新詩!這首詩，是佮聖詩117首的音韻，句調不止sio像--ê；有參考聖詩幾若首來做--ê；總是大部分是參考日本的讚美歌212首來做；因為字數攏sio像，所以無論是用讚美歌的調，抑是聖詩的調；拍算攏真好聽。咱的聖詩是將廈門音做標準，佮北部的腔口共款；所以下底所記這首詩猶原將這个做標準；請若欲吟，隨人通用家己的腔口。若愛知這首詩的原由佮目的抑是信仰上淡薄的故事，請看教會新報，新年號：「我主至好朋友，」彼篇所記--ê。若有人憂愁，煩惱家己的罪，啼哭，失望，無平安的人，請無棄嫌來吟看bāi。

Taⁿ，請大家來吟：－

至好朋友耶穌

1.救主耶穌，我歡喜，

攏總交託我主。

願你近倚，扶持--我，

我主，至好朋友。

救主恩典大慈悲，

贖罪，功勞做成。

救主予我來親近，

我心全無驚惶。

2.魔鬼，歹人愛害我；

心神，厭倦憂悶：

主伸聖手，我箝--teh，

信靠，盡我本份。

憂愁，煩惱攪擾--我，

予我失望，受害；

救主，求你來chhoā--我；

靠你滿心自在。

3.救主名字，至尊貴，

我主，以馬內利。

伊名報揚逐所在，

較贏好花芳味。

Taⁿ，主耶穌，我歡喜，

攏總交託我主。

願你近倚，扶持--我，

我主，至好朋友。

4.救主耶穌，心開闊，

溫柔，疼痛通滿滿。

予我的心親像你；

救主模樣，來看。

我學天使的唱歌，

永遠呵咾，歡喜；

吟詩呵咾主無煞：

至好朋友是你。
