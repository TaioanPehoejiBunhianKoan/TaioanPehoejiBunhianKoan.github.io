---
title: "拿俄米故事"
categories:
  - 詩
tags:
  - 林清潔 Lîm Chheng-kiat
toc: true
toc_sticky: true
---

# Ná-o-bí Kò͘-sū

## 文獻資訊

| 項目 | 資料 |
|---|---|
| 作者 | 林清潔 Lîm Chheng-kiat |
| 卷期 | 台灣教會公報/芥菜子 |
| 卷期 | 第599卷 |
| 日期 | 1935/2 |
| 頁數 | 18-19 |

## 白話字（原文數位化）

Ná-o-bí Kò͘-sū

1935.02 tē 599 koàn, Koà-chhài-chí 109 hō, p.25

(Lîm Chheng-kiat)

1.Chá ū chi̍t lâng, miâ Ná-o-bí,

Tiàm tī Iû-thài, pún-kok khiā-khí,

An-jiân khiā-khí;

Khó-sioh, pún-kok peh-sìⁿ hoāⁿ-choē,

Siōng-tè siū-khì,

Kàng-lo̍h chai-ē hō͘ in.

2.O-bí tiōng-hu, Í-lī-bí-le̍k,

Ū kiáⁿ nn̄g lâng, Má-lûn, Ki-liân,

Hô-hó sim an-jiân;

Tú-tio̍h pún-kok ki-hng bô bí,

Chhian-soá Mô͘-ap,

Tiàm tī goā-pang khiā-khí.

3.Má-lûn, Ki-liân, chhoā Mô͘-ap lú,

āu-lâi pē-kiáⁿ, liân-soà kè-sì,

Ai-chài Ná-o-bí;

Tiàm tī goā-pang ka-têng soe-bî,

Léng-tām sit-chì,

Khó-lîn chhun i ka-kī.

4.Beh kui pún-kok,iu-būn khó͘-thàng,

Khǹg i sim-pū, koé-kè pa̍t lâng,

Tè i bô só͘ bāng;

Tē-jī sim-pū Lō͘-tek, choè lâng

Iú-hàu li̍p-chì,

Koat-ì tè i chi̍t-sì.

5.Ta-ke,sim-pū, tńg-khì pún-kok,

Ke-tiong pi-bî, bô sî Khoài-lo̍k,

Bô chi̍t-sî khoài-lo̍k;

Chóng-sī Lō͘-tek iú-hàu kiâⁿ gī,

Siōng-tè hoaⁿ-hí,

uî-sî kàng hok hō͘ i .

6.āu-lâi Lō͘-tek, koh phoè Pho-sū,

Ka-chu pah-bān, sīm-jiân toā pù,

Chia̍h ēng bián khoà-lū;

Hiaⁿ-tī chí-bē tio̍h o̍h hàu-hēng,

Siōng-tè siúⁿ-sù,

Bān hāng hok-khì lóng ū.

## 漢羅（Ùi原文改寫）

拿俄米故事

1935.02 第599卷，芥菜子109號，p.25

(林清潔)

1.早有一人，名拿俄米，

踮佇猶太，本國徛起，

安然徛起；

可惜，本國百姓犯罪，

上帝受氣，

降落災厄予--in。

2.俄米丈夫，以利米勒，

有子兩人，瑪倫、基連，

和好心安然；

拄著本國飢荒無米，

遷徙摩押，

踮佇外邦徛起。

3.馬倫、機連，娶摩押女，

後--來父囝，連紲過世，

哀哉拿俄米；

踮佇外邦家庭衰微，

冷淡失志，

可憐賰伊家己。

4.欲歸本國，憂悶苦痛，

勸伊新婦，改嫁別人，

綴伊無所望；

第二新婦路得，做人

有孝立志，

決意綴伊一世。

5.Ta-ke、新婦，轉去本國，

家中卑微，無時快樂，

無一時快樂；

總--是路得有孝行義，

上帝歡喜，

隨時降福予--伊。

6.後--來路得，閣配Pho-sū，

家資百萬，甚然大富，

食用免掛慮；

兄弟姊妹著學孝行，

上帝賞賜，

萬項福氣攏有。
