---
title: "日本基督教團誕生"
categories:
  - 散文
tags:
  - 黃六點 N̂g La̍k-tiám
toc: true
toc_sticky: true
---

# Ji̍t-pún Ki-tok-kàu-thoân tàn-seng

## 文獻資訊

| 項目 | 資料 |
|---|---|
| 作者 | 黃六點 N̂g La̍k-tiám |
| 卷期 | 台灣教會公報/北部教會 |
| 卷期 | 第677期 |
| 日期 | 1941/8 |
| 頁數 | 22-23 |

## 白話字（原文數位化）

Ji̍t-pún Ki-tok-kàu-thoân-tàn-seng

N̂g La̍k-tiám

1941年8月677期    22-23

Sè-kài-tek só͘ chù ba̍k ê Ji̍t-pún sin-kàu oá 40 ê kàu-phài, ha̍p-tông chò chi̍t ê kàu-thoân, chiàu só͘ ū-tēng  tī 6 ge̍h 24,25 ū khui le̍k-sú-tek chhòng-li̍p chóng-hoē, tī Tang-kiaⁿ Ji̍t Ki Hù-sū-kiàn-teng kàu-hoē. Chit ê ha̍p-tông kàu-thoân, tû Sèng-kong-hoē í-goā, sin kàu kok phài tāi-khài ū chham-ka.

Chit ê ha̍p-tông , m̄-sī chò chi̍t-sî tāi-ke chiâⁿ-chò pe̍h-choá ēng chi̍t ê thóng-lí chit ê ki-kò͘(機構) chit ê sìn-tiâu(信條) hit khoán si̍t-chek-tek ê ha̍p-tông, in-uī kok phài ū koh iūⁿ ê le̍k-sú kap te̍k-sek, só͘-í m̄-káⁿ chò chi̍t-sî kái-hoè, ū chiām-sî iông-ún kok kàu-phài ê thoân-thóng kap sìn-gióng ê te̍k-sek.

Sèng-kong-hoē bô chham-ka sī chin chân-liām, Kiù-sè-thoân in-uī sī Siā-hoē sū-gia̍p thoân-thé kap sū-gia̍p thoân-thé kap sèng-lé ê koan-hē, khí-thâu siūⁿ bô beh chham-ka tī chit ê kàu-thoân, nā-sī āu-lâi iā ū chèng-sek chham-ka. Chit ê kàu-thoân khí-thâu sī beh siat 10 pō͘ ê kàu-hoē, nā-sī ke Kiù-sè-thoân ê chham-ka, só͘-í ke siat chi̍t pō͘ , kiōng 11 pō͘ ê kàu-hoē kok pō͘ kàu-hoē thang phài in ê tāi-piáu kiōng 317 miâ chò chóng-hoē ê gī-oân, só͘ hun-phoè ê gī-oân sò͘ chiū-sī;

第一部教會(日本基督教會)      八六名

第二部教會(日本メソヂスト教會)六三名

(日本美普教會)      四名

第三部教會(日本組合教會)      四七名

(日本基督同胞教會)  四名

(日本福音教會)      四名

(基督教會)          三名

第四部教會(日本バブラスト教會)十名

第五部教會(日本福音ルーチル教會)十名

第六部教會(日本聖教會)          二二名

第七部教會(日本傳道基督教團)    十三名

第八部教會(日本聖化基督教團)    十名

(自由メソヂストナザレン同盟世界宣教)

第九部教會(きよめ教會其他一致教會)十名

第十部教會(日本獨立基督教同盟會)十一名

第十一部教會(日本救世團)        十名

Só͘ phài ê gī-oân sī sìn-tô͘ só͘ lâi phài choân kàu-thoân ū 25 bān ê sìn-tô͘ , tāi-khài sī chha-put-to 800 ê thang phài chi̍t-ê ê phiau-chún, iā tē-it pō kàu-hoē Ji̍t Ki thang phài 86 miâ ê tiong-kan, tuì Ji̍t Ki Tâi-oân Tiong-hoē ū phài 2 miâ khì hù chóng-hoē.

iā chit ê kàu-thoân tuì ki kò͘ tek-pia̍t uí-oân-hoē ū chè-tēng 520 tiâu ê kàu thoân kui-chek, kap 20 tiâu hù-chek,koan-hē sìn-tiâu á-sī kàu-gī ê būn-toê, iáu bô ū thóng-it--ê, sī iông-ún kok ブロツクthang chiām-ēng in kà-sī ê sìn tiâu, ǹg-bāng kàu ブロツク制 chiū-sī 11 pō͘ kàu-hoē chè kài-siāu ê sî, ū chi̍t ê chin hó ê sìn-tiâu. Kàu thoân châi chèng ê hū-tam sī liân-bêng hū-tām ê 2 pē. Chit-chè iû-goân chiām-sî chiàu-kū kàu āu-lâi beh hun-chò 2 khoán ê bêng-chheng, chiū-sī chiàⁿ kàu su kap kàu-su pó͘.

(āu hō koh soà chiap)

## 漢羅（Ùi原文改寫）

日本基督教團誕生

黃六點

1941年8月677期    22-23

世界的所注目的日本新教倚40个教派，合同做一个教團，照所預定佇6月24，25有開歷史tek創立總會，佇東京日支富士見町教會。這个合同教團，除聖公會以外，新教各派大概有參加。

這个合同，毋是做一時大家成做白紙用一个統理這个機構(機構)這个信條(信條)彼款實質tek 的合同，因為各派有各樣的歷史佮特色，所以毋敢做一時kái-hoè，有暫時容允各教派的傳統佮信仰的特色。

聖公會無參加是真殘念，救世團因為是社會事業團體佮事業團體佮聖禮的關係，起頭想無欲參加佇這个教團，若是後來也有正式參加。這个教團起頭是欲設10部的教會，若是加救世團的參加，所以加設一步，共11部的教會各部教會通派in 的代表共317名做總會的議員，所分配的議員數就是；

第一部教會(日本基督教會)      八六名

第二部教會(日本メソヂスト教會)六三名

(日本美普教會)      四名

第三部教會(日本組合教會)      四七名

(日本基督同胞教會)  四名

(日本福音教會)      四名

(基督教會)          三名

第四部教會(日本バブラスト教會)十名

第五部教會(日本福音ルーチル教會)十名

第六部教會(日本聖教會)          二二名

第七部教會(日本傳道基督教團)    十三名

第八部教會(日本聖化基督教團)    十名

(自由メソヂストナザレン同盟世界宣教)

第九部教會(きよめ教會其他一致教會)十名

第十部教會(日本獨立基督教同盟會)十一名

第十一部教會(日本救世團)        十名

所派的議員是信徒所來派全教團有25萬个信徒，大概是差不多800个通派一个的標準，也第一pō教會日支通派86名的中間，對日支台灣中會有派2名去赴總會。

也這个教團對機構特別委員會有制定520條的教團規則，佮20條附責，關係信條抑是教義的問題，猶無有統一--ê，是容允各 ブロツク通暫用in教示的信條，向望到ブロツク制就是11部教會制介紹的時，有一個真好的信條。教團財政的負擔是聯盟負擔的 2倍。這制猶原暫時照舊到後來欲分做2款的名稱，就是正教師佮教師保。

(後號閣紲接)
