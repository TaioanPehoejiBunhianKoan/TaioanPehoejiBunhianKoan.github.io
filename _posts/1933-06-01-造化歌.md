---
title: "造化歌"
categories:
  - 詩
tags:
  - 柯維思 Koa Î-su
toc: true
toc_sticky: true
---

# Chō͘-hoà Koa

## 文獻資訊

| 項目 | 資料 |
|---|---|
| 作者 | 柯維思 Koa Î-su |
| 卷期 | 台灣教會公報/芥菜子 |
| 卷期 | 第579卷 |
| 日期 | 1933/6 |
| 頁數 | 28 |

## 白話字（原文數位化）

Chō͘-hoà Koa

Koa Î-su

1933.06, no. 579 (KCC, no. 89), pp. 28

1. Khí-thâu Siōng-tè chō jîn-luī,

Sin-thé choè hó chiū pûn khuì ;

Hit-sî hō͘ in tiàm tó-uī?

Tiàm tī Lo̍k-hn̂g ke̍k hù-kuì.

2. Lán lâng sí-chó͘ sī A-tong,

Hā-oa kap I tiàm chio̍h-tōng;

Kiâⁿ-iû siúⁿ-hoe ke̍k chheng-sóng,

àm-sî an-bîn tī chio̍h-tōng.

3. Nā-sī chheng-thian bô lo̍h-hō͘,

Ū-sî an-bîn tī chháu-po͘;

Lo̍k-hn̂g ū sai ia̍h ū hó͘,

iáu-kú Thiⁿ-pē teh pó͘-hō͘.

4. Thiⁿ sī bô hān ê só͘-chāi,

Toē tuì o͘-hûn pìⁿ chhut-lâi;

Pah hāng goân-sò͘ lóng chāi-lāi,

Chiū ū lâm-pak kap tang-sai.

5. Kó͘-chá toē-kiû ná ji̍t-thâu,

Chiu-uî ū chuí piàn toē lâu;

Toē tāng phòng-chhut toā soaⁿ-thâu,

Chiah ū chhim-hái kap khiⁿ-kau.

6. Soaⁿ-téng bān-hāng ê hoe-chháu,

Pîⁿ-iûⁿ moá-moá chhek, be̍h, tāu;

Soaⁿ-khiⁿ chio̍h-piah chhiⁿ-thî kāu,

Khoe-kîⁿ chuí-piⁿ liân-hoe thâu.

7. Thiⁿ-téng an-pâi ji̍t, ge̍h, chhiⁿ,

Khong-tiong phoè-tì gān, eng, chhi;

Soaⁿ-lāi ū chhut hó͘, lông, lî,

Chuí-lāi siat-pī hê, hî, pih.

8. ia̍h ū kià-siⁿ, hoē, chîm, chhi̍h,

ia̍h ū chhì-kui kap keng-hî ;

Soāⁿ-téng chin-choē hîm, soaⁿ-ti,

Khó-sioh m̄-chai boē chiâu-kì.

## 漢羅（Ùi原文改寫）

造化歌

柯維思

1933.06, no. 579 (KCC, no. 89), pp. 28

1. 起頭上帝造人類，

身體做好就歕氣；

彼時予in踮叨位？

踮佇樂園極富貴。

2. 咱人始祖是亞當，

夏娃佮伊踮石洞；

行遊賞花極清爽，

暗時安眠佇石洞。

3. 若是晴天無落雨，

有時安眠佇草埔；

樂園有獅亦有虎，

猶久天父teh保護。

4. 天是無限的所在，

地tuì烏雲變出來；

百項原素攏在內，

就有南北佮東。

5. 古早地球若日頭，

周圍有水遍地流；

地動膨出大山頭，

Chiah有深海佮坑溝。

6. 山頂萬項的花草，

平洋滿滿粟，麥，豆；

山坑石壁青苔厚，

溪墘水邊蓮花頭。

7. 天頂安排日，月，星，

空中配置雁，鷹，鴟；

山內有出虎，狼，狸，

水內設備蝦，魚，鱉。

8. 亦有寄生，蟹，蟳，蠽，

亦有刺kui佮鯨魚；

山頂真濟熊，山豬，

可惜毋知boē齊記。
