---
title: "論倍加運動"
categories:
  - 散文
tags:
  - 賴仁聲 Loā Jîn-seng
toc: true
toc_sticky: true
---

# Lūn Poē-ka ūn-tōng

## 文獻資訊

| 項目 | 資料 |
|---|---|
| 作者 | 賴仁聲 Loā Jîn-seng |
| 卷期 | 台灣教會公報 |
| 卷期 | 第839號 |
| 日期 | 1958/11 |
| 頁數 | 6 |

## 白話字（原文數位化）

Lūn Poē-ka ūn-tōng

(P.K.U.)

Loā Jîn-seng

1958年11月839期       6-8

Chú-pit Lí Bo̍k-su kóng pún-goe̍h beh chhut lán Tâi-oân soan-kàu chín-tián ê te̍k-khan; kiò goá siá lūn P.K.U. ê sū, taⁿ goá chiàu só͘ hoan-hù lâi siá kuí-kù tī chia, lâi lūn-khí P.K.U. ê koè-khì, hiān-chāi, kap chiong-lâi ê tián-bōng(望展)

1. Lūn P.K.U. ê koè khì.

P.K.U. chit ê miâ tuì lán í-keng m̄-sī sin ê bêng-sû lah, í-keng sī lán chi̍t ê chin se̍k-sāi ê bêng-sû. Jī-chhiáⁿ sī lán chèng-lâng só͘ koan-sim, chù-ì teh khoàⁿ ê bo̍k-phiau chiah tio̍h. Chóng-sī uī-tio̍h sū sī chiah-nih koan-tiōng, só͘-í lán m̄-thang ū chi̍t-khek-kú ê so͘-hut . Lán èng-kai lia̍h i choè sin, iū ji̍t-sin, ji̍t-ji̍t sin lâi kì-tit chiah tio̍h.

(1) P.K.U. ê khí-goân kap ì-gī. P.K.U. ê khí-goân sī tuì A.D. 1954 nî 7 goe̍h chhe 5 ji̍t, tē 13 kài ê Lâm-pō͘ Tāi-hoē, chū-chi̍p tī Tâi-lâm Sîn-ha̍k-īⁿ ê kū lé-tn̂g. Tī Gī-tiúⁿ Khó͘ Iú-châi Bo̍k-su ê léng-tō hā, chiòng-gī it-koat lâi hoat-chiok ê sū-gia̍p.

(2) Hit ê ì-sù chiū-sī kóng Lâm-pō͘ siat-kàu sī tuì A.D. 1865-1965 ê 6 goe̍h chí, tú-tú sī siat-kàu 100 chiu-nî. án-ni tī hit ê 100 chiu-nî ê kì-liām-ji̍t nā kàu ê sî, lán ū sím-mi̍h thang chò phang-phang ê chè, lâi hiàn tī Siōng-chú ê bīn-chêng á-bô? Siūⁿ-lâi siūⁿ-khì chiū koat-gī ēng kàu-hoē poē-ka lâi hiàn hō͘ Chú sī tē-it hó ê koé-chí.

(3) "Kàu-hoē poē-ka ūn-tōng" pún-lâi chin ê ì-sù m̄-sī kóng pài-tn̂g ê kiàn-bu̍t poē-ka, sī kóng jîn-sò͘ ê poē-ka. Ì-sù chiū-sī beh kó͘-bú hoē-iú chi̍t ê chio chi̍t ê, chit khoán ê sìn-gióng ho̍k-heng, kiù-lêng ê toā ūn-tōng. Kàu-hoē-tn̂g ke têng-poē , che sī piān-gî-siōng án-ni kóng, lâng khah khoài lí-kái.

Tio̍k-chhiú hit nî tú-tú sī A.D. 1954 nî 7 goe̍h , ān-kàu 100 chiu-nî A.D 1961 nî ê 8 goe̍h, tú-tú sī iáu 11 nî. Lán phó͘-thong lóng sī kóng 10 nî , iā kóng tī chit 10 nî tiong, kàu-hoē ūn-tōng beh tuì 150 keng hō͘ i chìn kàu 300 keng. Che sī tong-sî ê bo̍k-phiau kap ì-sù(Si̍t-chāi sò͘ sī 149 keng, kàu 298 keng chiah tio̍h)

## 漢羅（Ùi原文改寫）

論倍加運動

(P.K.U.)

賴仁聲

1958年11月839期       6-8

主筆李牧師講本月欲出咱台灣宣教進展的特刊；叫我寫論P.K.U.的事，今我照所吩咐來寫幾句佇遮，來論起P.K.U.的過去，現在，佮將來的望展。

1、論P.K.U.的過去。

P.K.U.這个名對咱已經毋是新的名詞 lah，已經是咱一个真熟似的名詞。而且是咱眾人所關心，注意teh看的目標才著。總是為著事是遮爾 koan-tiōng，所以咱毋通有一刻久的疏忽。咱應該掠伊做新，又日新，日日新來記得才著。

(1) P.K.U.的起源佮意義。P.K.U.的起源是對A.D.1954年7 月初 5日，第 13 屆的南部大會，聚集佇台南神學院的舊禮堂。佇議長許有財牧師的領導下，倡議it-koat來發足的事業。

(2)彼个意思就是講南部設教是對A.D.1865-1965 的 6月止，tú-tú是設教100週年。按呢佇彼个100週年的紀念日若到的時，咱有甚物通做芳芳的祭，來獻佇上主的面前抑無？想來想去就決議用教會倍加來獻予主是第一好的果子。

(3) 「教會倍加運動」本來真的意思毋是講拜堂的建物倍加，是講人數的倍加。意思就是欲鼓舞會友一个招一个，這款的信仰復興，救靈的大運動。教會堂加重倍，這是便宜上按呢講，人較快理解。

著手彼年tú-tú是A.D.1954年7月，ān到100週年A.D. 1961年的 8月，tú-tú是猶11年。咱普通攏是講10年，也講佇這10年中，教會運動欲對150 間予伊進到300 監。這是當時的 目標佮意思(實在數是149間，到298間才著)
