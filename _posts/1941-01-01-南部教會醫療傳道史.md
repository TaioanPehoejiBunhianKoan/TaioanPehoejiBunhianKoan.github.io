---
title: "南部教會醫療傳道史"
categories:
  - 散文
tags:
  - 顏振聲 Gân Chín-seng
toc: true
toc_sticky: true
---

# Lâm-pō͘ Kàu-hoē I-liāu Thoân-tō-sú

## 文獻資訊

| 項目 | 資料 |
|---|---|
| 作者 | 顏振聲 Gân Chín-seng |
| 卷期 | 台灣教會公報 |
| 卷期 | 第670期 |
| 日期 | 1941/1 |
| 頁數 | 3-5 |

## 白話字（原文數位化）

Lâm-pō͘ Kàu-hoē I-liâu Thoân-tō-sú

Chiap 10 goe̍h tē 8 bīn

Gân Chín-seng

1941年1月 670期           3-5

Hông-kí 2595 nî (A.D. 1935) 6 goe̍h 24 ji̍t téng-po͘ 10 tiám cheng, tī Tang-mn̂g Kàu-hoē-tn̂g khui-hoē.

Kàu-sū-hoē Lí I-seng, Lâu Tiong-kian goā sò͘-miâ chhut-se̍k. Lîm-sî Tāi-hoē Gī-tiúⁿ Ko Kim-seng goā kap tāi-hoē Gī-tiúⁿ Ko Kim-seng goā kap tāi-gī-oân to-sò͘ chhut-se̍k.

Tāi-seng tuì Siông Uí pò-kò Sin-lâu I-īⁿ hoè-īⁿ ê keng-koè kap soat-bêng, āu-lâi gī-lūn kóng I-īⁿ sī chin kú chò thoân-kàu ê pó͘-chō͘, lâi hoè-īⁿ sī Lâm-pō͘ Kàu-hoē sìn-tô͘ ê kiàn-siàu. Só͘-í tuì kái-kek ê huì-iōng tio̍h hoaⁿ-hí chhut. Hia̍p-gī ê kiat-kó. Sin-lâu I-īⁿ chûn-sio̍k moá-tiûⁿ it-tì. Soan-kàu-su hong-bīn, nā-sī beh chûn-sio̍k, in m̄ koh keng-êng beh bē, chiong hit phit chîⁿ beh the̍h khì Chiong hoà ha̍p chò-hoé khí sin pīⁿ-īⁿ. án-ni hoè-īⁿ kap chûn-sio̍k tuì-li̍p, kàu ē-po͘ chi̍t tiám koh khui hoē-gī; iû-goân sī lūn-chiàn. Gī-tiúⁿ ēng chhái-koat ê hong-hoat, tit 60 phiò to-sò͘. Tuì án-ni chiū chham-siâng kū-thé-tek ê hong-chiam, chiū kéng uí-oân siat pō͘-hoē, chiū-sī Ko Chài-tek, Lâu Suī-san, Gân Chín-seng, Gô͘ Sûn-jîn goā 8 miâ chìn-hêng uí-oân , kau-sia̍p bé-siū būn-tê, ē-pō͘ sì tiám pí-hoē.

Chìn-hêng uí-oân chiū tī 7 goe̍h tiong kuí-nā pái chham-siâng, bat chū-chi̍p tī Má Bo̍k-su lâu-téng kheh-thiaⁿ.

Kàu-sū-liân: Boán Bo̍k-su, Bān Bo̍k-su . Má Bo̍k-su , Lâu Bo̍k-su, Lí I-seng.

Uí-oân-liân: Lâu Suī-san, Gân Chín-seng, Gô͘ Sûn-jîn, Si Khun-phêng, N̂g Jîn-êng.

Boán Bo̍k-su tāi-piáu kóng Sin-lâu pīⁿ-īⁿ beh bē khì, chiong hit ê chîⁿ tī Chiong-hoà sin-khí pīⁿ-īⁿ, chhin-chhiūⁿ téng-bīn só͘ kì ê lí-iû. Nā Tāi-hoē beh keng-êng, chin tāng chek-sêng, goā-bīn ū lâng chhut chin-chē chîⁿ, goán Kong-pò-siā hō͘ Tāi-hoē keng-ēng, iáu-boē hó sêng-chek, chit ê pí Kong-pò-siā khah tāng.

Uí-oân-liân-kóng, Chit ê pīⁿ-īⁿ kó-jiân keng-êng bô khoài, m̄-kú ū 70 nî le̍k-sú, m̄-thang pàng khì; kàu chit 70 nî kú, kàu-hoē oá 200 keng, sìn-chiá káng cha̍p bān, bô--ê, to siūⁿ beh sin chhòng-siat, hô-hòng 70 nî ê hó sū-gia̍p pàng-khì, sī chin khó-sioh, chhiáⁿ hō͘ goán lâi kè-e̍k.

Kàu-sū-liân-kóng, Lín beh tī sî, kàu-hoē hiah khoah , hiaⁿ-tī chí-moē tio̍h chhut hiah chē-chîⁿ. Koh goán goā-bīn teh kau-sia̍p chin iàu-kín.

Phí-jín kóng 70 nî chû-siān-sū beh pó-chûn , iông-ún goán sió-sim kè-e̍k, nā beh koáⁿ-kín sī bē thang, uī-tio̍h án-ni cheng-chit. Phí-jîn kóng chi̍t kù put-tek-í bô hâm-ióng ê oē, chiū-sī kó-jiân lín beh bē hō͘ lâng, Tâi-oân lâng só͘ chhut ê chî, bô chham-siâng hó-sè, goá chò Hoat-jîn lí-sū ê chi̍t lâng, goá m̄ khàm-ìn. Kàu-sū-liân khí-thâu thiaⁿ boē bêng-pe̍k, ko͘-put-chiong phí-jîn chiah koh kóng, Pún-tó só͘ chhut hiah ê chîⁿ kap kià-hù ê thó͘-tē, nā bô chham-siâng hó-sè, goá m̄ khàm-ìn, sī in-uī án-ni , Kàu-sū-liân chiah bêng-pe̍k . āu-lâi siang-pêng chiah koh iok-sok chham-siâng.

Kàu 7 goe̍h hā-sûn chiah chū-chi̍p tī Lí I-seng ê kheh-thiaⁿ. Lí I-seng tāi-piáu Kàu-sū-hoē, kóng Kàu-sū-hoē beh hō͘ Tāi-hoē keng-êng, àn gō͘-bān bē Tāi-hoē, nā-sī Má I-seng lâu tù khí-lâi, chiū 4 bān chiū hó. Siang-hong moá-ì, chiū hoê-hok Siông Uí.

Hông-kí 2595 nî(A.D. 1935) 8 goe̍h 20 ji̍t ē-po͘ 2 tiám, Lâm Tāi Siông-tì Uí oân-hoē chū-chi̍p tī Tâi-lâm Sin-lâu Phoaⁿ Tō-êng Bo̍k-su ê siok-sià. Tēⁿ Gī-tiúⁿ kî-tó khui-hoē. Koan-hē I-koán chiap-tio̍h I-koán pō͘-hoē kau-sia̍p ê pò-kò.

1. Koat-tēng I-koán tio̍h ín-siū lâi keng-êng.

2. ín-siū kim 4 bān kho͘, keng-êng-huì nn̄g-bān gîn, kiōng 6 bān.

Chit ê 6 bān kho͘, Lâm Tiong hū-tam gō͘-hūn-jī, kî-û saⁿ Tiong-hoē kok hū-tam gō͘-hūn-chi̍t. ài kok Tiong-hoē chek-jīm chi-chhut.

Koh in-uī chit ê chek-jīm tiōng-tāi, chiū tī 8 goe̍h 22 ji̍t ē-pō͘ 1 tiám , ū tiàu-chi̍p 4 Tiong-hoē liân-ha̍p Siông-siat-pō͘-hoē tī Sîn-ha̍k-hāu chham-siâng.

Í-chiūⁿ 4 Tiong-hoē liân-ha̍p-hoē liáu chiū pò-kò Lâm Tāi Siông-tì Uí-oân-hoē. Tâng-ji̍t ē-pō͘ 6 tiám khui Lâm Tāi Siông-tì Uí-oân-hoē tī Phoaⁿ Tō-êng ê siok-sià.

Tēⁿ Gi tiúⁿ kî-tó khui-hoē, soà pò-kò liân-ha̍p Siông-siat-pō͘-hoē.

1. Thang chìn-hêng bé-siu I-koán lâi keng-êng.

2. Tio̍h chioh-ji̍p kim 4 bān, hān nn̄g-nî kú hêng chheng-chhó. Tâi-lâm Tiong-hoē hū-tam nn̄g-bān, Ko-hiông Tiong-hoē 8 chheng, Ka-gī Tiong-hoē kap Tâi-tiong Tiong-hoē kok hū-tam 5 chheng; put-chiok--ê, tuì Tāi-hoē ê kong-kim chioh-ji̍p, á-sī bó͘ Tiong-hoē ē thang ke tit-tio̍h chē-chió.

3. Lī-sek muí-nî 5 hun, kui I-koán hū-tam.

4. ēng Tāi-hoē chò chioh-chú, kok Tiong-hoē Siông-siat-pō͘-oân chò liân-tài pó-chèng-jîn.

5. Chioh-ji̍p bō͘-chi̍p ê pò-kò , hān kàu 9 goe̍h boa̍t-ji̍t , kim-hāng kàu 12 goe̍h boa̍t-ji̍t, kau chheng-chhó.

6. Thok su-kì siá-phoe hō͘ Má I-seng, tuì i tîn-su̍t bé-siū I-koán ê chêng-iû.

7. Thok gī-tiúⁿ, su-kì chún-pī chioh-kim ê chhù-ì-su kap chioh-iōng-chèng.

趣意書

窃為宏碁肇照，以屆先哲創始之巧，事業保存，需賴後人繼承之志，今之古蹟莫不皆然，維我台灣南部，受上主之鴻恩，開福音之生路，經今七十週歲適逢教士會都合上，決定將新樓醫院合併於彰化，而大會念此係，傳教行醫首開業績，不忍拋棄故議決要向教士會買受，繼續經營，已爲南部設教七十週年紀念事業，按需六萬金，由南部教會負擔，四萬圓於本年十二月中須繳納教士會清楚，二萬圓為此後經營諸費，然因期迫切，故要先向有志者借入議定由各中會先借最低限度，即高雄中會八千圓，台南中會貳萬圓，嘉義中會五千圓，台中中會五千圓，以南部大會為借主，而以各中會常設部員為連帶人，按定借二年，自能別籌償還清楚，願有志諸君，共相贊成蓋蟻駄一粒，驥負千斤各盡其能力以相援助，則眾擎易舉不難集腋成裘矣。

昭和拾年     月     日

南部臺灣基督長老大會

金員借用証書

一金                    也

右 金額依左記借用條項向貴殿拜借。

一  目    的，爲收買新樓醫院費

二  辨濟期目，昭和  年  月  日

三  利    息，一個年五分

四  利息支拂期，每年  年  月  日

五  借    主，南部大會

六  連 帶 人，各中會常設部

右 金額借用領收是實謹當照前記條項履行轉立借用証書一紙付執為據

昭和    年    月    日

南部台灣基督長老教會大會      印

台灣基督長老教會中會

右常設部員

議長

書記

部員

某某中會常設部御中

承 諾 書

一 金              也

右金額為祝南部台灣傳教七十週年事業，大會買收新樓醫院費用拙借者，自願應募貸附之金額以贊成此美舉，特立承諾書一紙為據。

昭和    年    月    日

住 所

氏 名

某某中會常設部    御中

## 漢羅（Ùi原文改寫）

南部教會醫療傳道史

接10月第8面

顏振聲

1941年1月 670期           3-5

Hông-kí 2595年(A.D. 1935) 6月24日頂晡10點鐘，佇東門教會堂開會。

教士會李醫生，劉中堅外數名出席。臨時大會議長高金聲外佮大議員多數出席。

代先對常委報告新樓醫院廢院的經過佮說明，後來議論講醫院是真久做傳教的補助，來廢院是南部教會信徒的見笑。所以對改革的費用著歡喜出。協議的結果。新樓醫院存屬滿場一致。宣教師方面，若是欲存屬，in毋閣經營欲賣，將彼筆錢欲the̍h去彰化合做伙起新病院。按呢廢院佮存屬對立，到下晡一點閣開會議；猶原是論戰。議長用裁決的方法，得60票多數。對按呢就參詳具體的的風針，就揀委員設部會，就是高再德，劉瑞山，顏振聲，吳純仁外8名進行委員，交涉賣售問題，下晡四點閉會。

進行委員就佇7月中幾若擺參詳，捌聚集佇馬牧師樓頂客廳。

教士連：滿牧師，萬牧師。馬牧師，劉牧師，李醫生。

委員連：劉瑞山，顏振聲，吳純仁，施Khun-phêng，黃仁榮。

滿牧師代表講新樓病院欲賣去，將彼个錢佇彰化新起病院，親像頂面所記的理由。若大會欲經營，真重責成，外面有人出真濟錢，阮公報社予大會經營，猶未好成績，這个比公報社較重。

委員連-講，這个病院果然經營無快，m̄-kú有70年歷史，毋通放去；到這70年久，教會倚200間，信者講十萬，無--ê，to想欲新創設，何況70年的好事業放去，是真可惜，請予阮來計畫。

教士連-講，恁欲佇時，教會hiah闊，兄弟姐妹著出hiah濟錢。閣阮外面teh 交涉真要緊。

鄙人講70年慈善事欲保存，容允阮小心計畫，若欲趕緊是袂通，為著按呢爭執。鄙人講一句不得已無涵養的話，就是果然恁欲賣予人，台灣人所出的錢，無參詳好勢，我做法人理事的一人，我毋蓋印。教士連起頭聽袂明白，姑不將鄙人才閣講，本島所出遐的錢佮寄付的土地，若參詳無好勢，我毋蓋印，是因為按呢，教士連才明白。後來雙爿才閣約束參詳。

到7月下旬才聚集佇李醫生的客廳。李醫生代表教士會，講教士會欲予大會經營，按五萬賣大會，若是馬醫生留tù起來，就4萬就好。雙方滿意，就回覆常委。

Hông-kí 2595年(A.D. 1935) 8月20日下晡2點，南大常治委員會聚集佇台南新樓潘道榮牧師的宿舍。鄭議長祈禱開會。關係醫館接著醫館部會交涉的報告。

1. 決定醫館著引受來經營。

2. 引受金4萬箍，經營費兩萬銀，共6萬。

這个6萬箍，南中負擔五份二，其餘三中會各負擔五份一。愛各中會責任支出。

閣因為這个責任重大，就佇8月22日下晡1點，有召集4中會聯合常設部會佇神學校參詳。

以上4中會聯合會了就報告南大常治委員會。同日下晡6點開南大常治委員會佇潘道榮的宿舍。

鄭議長祈禱開會，紲報告聯合常設部會。

1. 通進行賣售醫館來經營。

2. 著借入金4萬，限兩年久還清楚。台南中會負擔兩萬，高雄中會8千，嘉義中會佮台中中會各負擔5千；不足--ê，對大會的公金借入，抑是某中會會通加得著濟少。

3. 利息每年5分，歸醫館負擔。

4. 用大會做借主，各中會常設部員做連帶保證人。

5. 借入募集的報告，限到9月末日，金項到12月末日，交清楚。

6. 託書記寫批予馬醫生，對伊陳述賣售醫館的情由。

7. 託議長，書記準備借金的趣意書佮借用證。

趣意書

窃為宏碁肇照，以屆先哲創始之巧，事業保存，需賴後人繼承之志，今之古蹟莫不皆然，維我台灣南部，受上主之鴻恩，開福音之生路，經今七十週歲適逢教士會都合上，決定將新樓醫院合併於彰化，而大會念此係，傳教行醫首開業績，不忍拋棄故議決要向教士會買受，繼續經營，已爲南部設教七十週年紀念事業，按需六萬金，由南部教會負擔，四萬圓於本年十二月中須繳納教士會清楚，二萬圓為此後經營諸費，然因期迫切，故要先向有志者借入議定由各中會先借最低限度，即高雄中會八千圓，台南中會貳萬圓，嘉義中會五千圓，台中中會五千圓，以南部大會為借主，而以各中會常設部員為連帶人，按定借二年，自能別籌償還清楚，願有志諸君，共相贊成蓋蟻駄一粒，驥負千斤各盡其能力以相援助，則眾擎易舉不難集腋成裘矣。

昭和拾年     月     日

南部臺灣基督長老大會

金員借用証書

一金                    也

右 金額依左記借用條項向貴殿拜借。

一  目    的，爲收買新樓醫院費

二  辨濟期目，昭和  年  月  日

三  利    息，一個年五分

四  利息支拂期，每年  年  月  日

五  借    主，南部大會

六  連 帶 人，各中會常設部

右 金額借用領收是實謹當照前記條項履行轉立借用証書一紙付執為據

昭和    年    月    日

南部台灣基督長老教會大會      印

台灣基督長老教會中會

右常設部員

議長

書記

部員

某某中會常設部御中

承 諾 書

一 金              也

右金額為祝南部台灣傳教七十週年事業，大會買收新樓醫院費用拙借者，自願應募貸附之金額以贊成此美舉，特立承諾書一紙為據。

昭和    年    月    日

住 所

氏 名

某某中會常設部    御中
