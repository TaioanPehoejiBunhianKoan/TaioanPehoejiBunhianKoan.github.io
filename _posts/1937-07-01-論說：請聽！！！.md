---
title: "論說：請聽！！！"
categories:
  - 散文
tags:
  - 無lo̍h名
toc: true
toc_sticky: true
---

# Lūn-soat: Chhiáⁿ thiaⁿ!!!

## 文獻資訊

| 項目 | 資料 |
|---|---|
| 作者 | 無lo̍h名 |
| 卷期 | 台灣教會公報 |
| 卷期 | 第628號 |
| 日期 | 1937/7 |
| 頁數 | 10-11 |

## 白話字（原文數位化）

Chhiáⁿ thiaⁿ!!

(Ka Tiong:Kì-chiá)

1937年7月628期   10-11

Thiaⁿ! Thiaⁿ! Thiaⁿ! Chhiáⁿ thiaⁿ A.D.1865 nî 6 goe̍h 16 hō, Má I-seng, Tō͘ Bo̍k-su in tāi-ke thâu-pái tī Tâi-lâm chhī Khoàⁿ-sai-ke teh hêng-i, thoân-kàu ê siaⁿ. Koh bô kú, Tâi-lâm chhī-bîn giâu-gî, chhut jī-pe̍h, bû-loā toā jiáu-loān, kong-kek lé-pài-tn̂g ê siaⁿ. Í-goā tī āu-lâi ū loā-chē Thoân-kàu-su, Tióng-chip, jia̍t-sim ê hoē-iú, siū lâng cheng, phah, koáⁿ-tio̍k ê siaⁿ. In tī àm-hek ê tiûⁿ-bīn, soà kiù khi-hū in ê lâng. Chit ê siaⁿ, lán kin-á-ji̍t chin him-soān.

Thiaⁿ! Thiaⁿ! Thiaⁿ! Chhiáⁿ thiaⁿ kim-ji̍t siā-hoē teh o-ló kàu-hoē pēⁿ-īⁿ ê jîn-chû phok-ài. Kàu-hoē io̍k-eng sū-gia̍p tī siā-hoē teh chí-tō, í-ki̍p tī kàu-kài si̍t-chè teh oa̍h-tāng ê chèng Thoân-kàu-su, Tióng-chip, Chú-ji̍t-o̍h Kàu-oân, pò͘-tō-tuī. In kiám bô chē-chē sī chhin-chhiūⁿ leng-bó teh io eⁿ-á hō͘ i khùn.

Muí-nî 6 goe̍h 16 hō, sī Lâm-pō͘ siat-kàu ê Kì-liām-ji̍t. Kám-siā Thiⁿ Pē ê in-tián, iā kám-siā Soan-tō-hoē le̍k-tāi chèng Soan-kàu-su ê thiàⁿ-thàng, tī Lâm-pō͘ ū ēng chiah chē ê ki-koan lâi oa̍h-tāng. Tī  70 goā nî kú, Bó-hoē ê Soan-kàu-su í-ki̍p Pún-tó chē-chē jia̍t-sim thiaⁿ Chú ê sian-poè, ēng sim-chiâⁿ, lâu chē-chē hoeh-koāⁿ, chiah ū kin-á-ji̍t ê hiān-chōng.

Lán kin-á-ji̍t lâi chò Ki-tok-tô͘, tē-it tio̍h thè lán sí lâi koh-oa̍h ê Kiù-chú, iáu-kú m̄-sī án-ni chiū chheng-chhó, tio̍h ū chē-chē thiàⁿ Chú ê lâng hoaⁿ-hí hiàn chîⁿ, hiàn sìⁿ-miā lâi pò lán, poê-iúⁿ lán. Pó-lô chai-chèng, A-pho-lô ak-chuí, Siōng-tè hō͘ i toā-châng. Kàu-hoē ê hiān-chōng, si̍t-chāi iáu toā-toā khiàm chit 3 khoán ê kang. Só͘ sìn sī sím-mi̍h? Kàu-lí chē-chē lâng bē bêng (kî-tiong pún Tiúⁿ-ló-kàu-phài ê kàu-lí). Só͘ kóng só͘ thoân sím-mi̍h? Giân-hēng bē bêng( toā khiàm têng-thâu-siⁿ, chiâⁿ-sèng, chē-chē kò͘-chip piān-oē koáiⁿ).

Chhiáⁿ thiaⁿ! Kàu-hoē sī Ki-tok ê Sèng-thé, sī chiong-lâi Thian-kok ê iáⁿ. Tī kàu-hoē ê lāi-bīn , tio̍h ū moá-moá o-ló Chú, kám-siā Chú ê siaⁿ. Kàu-hoē sui-jiân tio̍h ū kàu-hoē ê chèng-tī, koh-khah iàu-kín sī tio̍h ū Ki-tok ê chèng-chhek: "Chhin-chhiūⁿ Ki-tok thiàⁿ kàu-hoē , iā thè i hiàn ka-tī, beh hō͘ i chiâⁿ-sèng."

Chhiáⁿ thiaⁿ! Chhiáⁿ thiaⁿ kì-liām lé-pài hiàn-kim ê siaⁿ. Hiàn 1 chiam, 1 kak, 1 kho͘......hiàn-sim, hiàn sin, hiàn siaⁿ(kiám-chhái lóng tìⁿ tiām-tiām, teh kiám-cha pa̍t-lâng).

Chhiáⁿ thiaⁿ! Sèng Sîn ê hong, hiān-sî teh toā chhoe tī hui-siông-sî sè-kài ê kàu-hoē. Tâi-oân ê Kàu-hoē tek-khak beh chiâⁿ Chú só͘ kéng ê Sèng-hoē. Hiān-sî lóng ǹg oân-choân teh chìn-pō͘, oán-jiân n̂g-kim lo̍h hoé-lô͘.

Chhiáⁿ! Chhiáⁿ! Lí chhiáⁿ!

## 漢羅（Ùi原文改寫）

請聽！！

(嘉中：記者)

1937年7月628期   10-11

聽！聽！聽！請聽A. D. 1865年6月16號，馬醫生，杜牧師in大家頭擺佇台南市看西街咧行醫，傳教的聲。閣無久，台南市民僥疑，出字白，誣賴大擾亂，攻擊禮拜堂的聲。以外佇後來有偌濟傳教師，長執，熱心的會友，受人舂，拍，趕逐的聲。In佇暗黑的場面，紲救欺負in的人。這个聲，咱今仔日真欣羨。

聽！聽！聽！請聽今日社會咧呵咾教會病院的仁慈博愛。教會育嬰事業佇社會咧指導，以及佇教界實際咧活動的眾傳教師，長執，主日學教員，佈道隊。In敢無濟濟是親像奶母咧育嬰仔予伊睏。

每年6月16號，是南部設教的紀念日。感謝天爸的恩典，也感謝宣道會歷代眾宣教師的疼痛，佇南部有用遮濟的機關來活動。佇70外年久，母會的宣教師以及本島濟濟熱心聽主的先輩，用心情，流濟濟血汗，才有今仔日的現狀。

咱今仔日來做基督徒，第一著替咱死來閣活的救主，猶過毋是按呢就清楚，著有濟濟疼主的人歡喜獻錢，獻性命來報咱，培養咱。保羅栽種，亞波羅沃水，上帝予伊大叢。教會的現狀，實在猶大大欠這3款的工。所信是甚物？教理濟濟人袂明 (其中本長老教派的教理)。所講所傳甚物？言行袂明(大欠重頭生，成聖，濟濟固執便話枴)。

請聽！教會是基督的聖體，是將來天國的影。佇教會的內面，著有滿滿呵咾主，感謝主的聲。教會雖然著有教會的政治，閣較要緊是著有基督的政策：「親像基督疼教會，也替伊獻家己，欲予伊成聖。」

請聽！請聽記念禮拜獻金的聲。獻1 chiam，1角，1箍......獻心，獻身，獻聲(檢采攏佯恬恬，咧檢查別人)。

請聽！聖神的風，現時咧大吹佇非常時世界的教會。台灣的教會的確欲成主所揀的聖會。現時攏向完全咧進步，宛然黃金落火爐。

請！請！你請！
