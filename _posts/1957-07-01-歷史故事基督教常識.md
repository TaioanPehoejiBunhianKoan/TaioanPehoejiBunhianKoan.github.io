---
title: "歷史故事基督教常識"
categories:
  - 散文
tags:
  - 廖得 Liāu Tit
toc: true
toc_sticky: true
---

# Le̍k-sú Kò͘-sū Ki-tok-tô͘ Siông-sek

## 文獻資訊

| 項目 | 資料 |
|---|---|
| 作者 | 廖得 Liāu Tit |
| 卷期 | 台灣教會公報 |
| 卷期 | 第823號 |
| 日期 | 1957/7 |
| 頁數 | 17 |

## 白話字（原文數位化）

LE̍K-SÚ KÒ͘-SŪ

Ki-tok-tô͘ siông-sek

(Liāu Tit)

Tâi-oân kàu-hoē ê Iû-lâi.

1957.07 tē 823 hō p.17-18

Chú-āu 1865 nî khí, hok-im tē 2 piàn thoân kàu Tâi-oân, kàu-taⁿ thâu boé 93 nî kú.

Chit pái lâi thoân ê kong-hoē, sī So͘-kek-lân kuí-nā pah-bān sìn-tô͘ tiong ê kuí-nā bān-lâng chhut-goā tī Eng-kiat-lī thàn-chia̍h ê sìn-tô͘, só͘ chó͘-chit ê Soan-tō-hoē.

iā lâm-lú ê Soan-tō-hoē, nî-nî kok ū siu-ji̍p kuí-cha̍p-bān ê hiàn-kim, tān-sī thoân-tō jîn-châi toā khiàm; só͘-í khí-thâu khah chē sī tńg-khì So͘-kek-lân, chhiáⁿ pún só͘-chāi ê lâng lâi. Koh So͘-kek-lân sī chin kan-kia̍t ê tē-hng; chóng-sī Toā-o̍h chin sio̍k, bô lūn loā sàn ê lâng to ū ki-hoē thang tha̍k; só͘-í lâi Tâi-oân ê Se-kàu-su khah chē lóng chìn ū ha̍k-būn, iā khîn-khiām, ū chû-sim, koh chhin-chhiat, ū lé-sò͘!

Tī 60 goā nî chêng, goá 5, 6 hoè ê sî, nā thiaⁿ-tio̍h "Âng-mn̂g-hoan" 3 jī, kám-kak chin ko-kuì, sim-koaⁿ seⁿ-khí chin hó kám-chêng hoan-gêng.

Goá 13 hoè khì hō͘ Muî Bo̍k-su mn̄g tō-lí ê sî, i ná mn̄g, ná chú-pn̄g; chú-se̍k chiū phâng khì hō͘ Lîm Ha̍k-kiong Kàu-su chia̍h, chin pêng-bîn-hoà! Goán 10 goā lâng khiā tī tâi-chêng beh niá sé-lé. Muî Bo̍k-su teh káng-tō ê tiong-kan, soà mn̄g goá ba̍k-chiu thiàⁿ loā-kú? I khì Jī-lūn-á pò͘-tō, khoàⁿ-tio̍h kha-chhiú phoà-siùⁿ, tī thô͘-kha teh chhê ê lâng, i khì pa̍t-uī pò͘-tō liáu, chiah tò-tńg tī hit ê lâng ê sin-piⁿ, thau-hiat gîn-phiò hō͘--i. Koh Lân I-seng siāng hit ê sî-chūn, siá phoe hō͘-goá, phoe thâu siá, "Liāu Tit hiaⁿ pêng-an!" Kî-û ê So͘-kek-lân lâng, toā pō͘-hūn sī án-ni!!!

Soan-kàu-su tāi-seng chū-chāi tī Tâi-lâm, Kî-āu, Tām-chuí, Chiang-hoà, Tâi-pak téng.

Tâi-oân kàu-hoē ê te̍k-sek, m̄-sī Tè-kok chú-gī ê sian-hong! M̄-sī chu-pún chú-gī ê cháu-káu! M̄-sī bûn-hoà chhim-lio̍k!

Chiū-sī beh ēng Sèng-keng khí-chō Tâi-oân kàu-hoē!!! Beh chiong sèng Ò-kó͘-sū-teng sió-khoá bat ê "In-tián" tō-lí! Kap Lō͘-tek Má-teng khah bat ê "In-tián" tō-lí!! Lâi chhián-bêng si̍t-hêng!!!

1.Si̍t-hiān toè Chú thoân-tō! I-pēⁿ! Koáⁿ-kuí! Piàn-piáⁿ! Hi-seng kàu-sí!!!

2.Si̍t-hêng Sū-thê-hoán cheng-sîn! Chiong Kū-iok oāⁿ chò Sin-iok; oân-choân chiong Au-hong, Bí-ú, Se-iûⁿ ê sè-sio̍k kàu-hoē ê si̍p-koàn, lóng chóng sàu-tû kàu chheng-khì!!!

Tī 36 nî chêng, Tang-iûⁿ 3 toā uí-jîn ê chi̍t ê Hō-chhoan Hōng-gān Sian-seⁿ, lâi Tâi-oân lú-hêng thoân-tō; kàu Tang-káng ê sî, kā goá kóng, "Tâi-oân kàu-hoē, iáu sī Iâ-so͘ sî-tāi ê kàu-hoē!!! Sè-kài bô lūn sím-mi̍h só͘-chāi ê kàu-hoē lóng to-siáu ū piàn-chit! chí-ū Tâi-oân kàu-hoē, kap Sèng-keng só͘ kì tng-sî, Chú tī Iû-thài kok thoân-tō ê chêng-hêng chin siāng khoán!

3. Ha̍k-si̍p Pó-lô phó͘-piàn thoân hok-im, tī boē sìn Chú ê lâng ê tiong-kan! "Tuì sìn kàu sìn" ê ‘Sìn hok-im!' "Tuì Ki-tok si̍p-jī-kè í-goā, m̄-chai poàⁿ hāng !!"

## 漢羅（Ùi原文改寫）

歷史故事

基督徒常識

(廖得)

台灣教會的由來。

1957.07 第823號 p.17-18

主後1865年起，福音第二遍傳到台灣，到今頭尾93年久。

這擺來傳的公會，是蘇格蘭幾若百萬信徒中的幾若萬人出外佇英吉利趁食的信徒，所組織的宣道會。

也男女的宣道會，年年各有收入幾十萬的獻金，但是傳道人才大欠，所以起頭較濟是轉去蘇格蘭，請本所在的人來。閣蘇格蘭是真艱竭的地方；總--是大學真俗，無論偌散的人都有機會通讀；所以來台灣的西教師較濟攏真有學問，也勤儉有慈心，閣親切有禮數！

佇60 外年前，我5、6歲的時，若聽著「紅毛番」3字，感覺真高貴，心肝生起真好感情歡迎。

我13歲去予梅牧師問道理的時，伊那問，那煮飯；煮熟就捧去予林學恭教師食，真平民化！阮10外人徛佇台前欲領洗禮。梅牧師teh講道的中間，紲問我目珠痛偌久？伊去二崙仔佈道，看著跤手破相，佇塗跤teh chhê的人，伊去別位佈道了，才倒轉佇彼个人的身邊，偷hiat銀票予--伊。閣蘭醫生像彼个時陣，寫批予我，批頭寫「廖得兄平安！」其餘的蘇格蘭人，大部份是按呢！！！

宣教師代先聚在佇台南、旗後、淡水、彰化、台北等。

台灣教會的特色，毋是帝國主義的先鋒！毋是資本主義的走狗！毋是文化侵略！

就是欲用聖經起造台灣教會！！！欲將聖奧古斯汀小可捌的恩典道理！佮路德馬丁較捌的恩典道理！！來闡明實行！！

1. 實現綴主傳道！醫病！趕鬼！變餅！犧牲到死！！

2. 實行司提反精神！將舊約換做新約；完全將歐風、美雨、西洋的世俗教會的習慣，攏總掃除到清氣！！！

佇36年前，東洋三大偉人的一个鶴川鳳彥先生，來台灣旅行傳道；到東港的時，共阮講：「台灣教會，猶是耶穌時代的教會！！世界無論甚物所在的教會攏多少有變質！只有台灣教會，佮聖經所記當時，主佇猶太國傳道的情形真siāng款！」

3. 學習保羅普遍傳福音，佇未信主的人的中間！「對信到信」的「信福音」「對基督到十字架以外，毋知半項！！」
