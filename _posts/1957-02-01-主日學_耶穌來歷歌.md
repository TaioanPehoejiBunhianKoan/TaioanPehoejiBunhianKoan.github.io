---
title: "主日學:耶穌來歷歌"
categories:
  - 詩
tags:
  - 卓恆利 Toh Hêng-lī
toc: true
toc_sticky: true
---

# Chú-ji̍t-o̍h:Iâ-so͘ lâi-le̍k koa

## 文獻資訊

| 項目 | 資料 |
|---|---|
| 作者 | 卓恆利 Toh Hêng-lī |
| 卷期 | 台灣教會公報 |
| 卷期 | 第818號 |
| 日期 | 1957/2 |
| 頁數 | 25 |

## 白話字（原文數位化）

CHÚ-JIT7-O̍H:Iâ-so͘ lâi-le̍k-koa

1957.02 tē 818 hō p.25

(Toh Hêng-lī chò).

1. Tī kó͘-chá N̂g chheng nî,

Chin-chiàⁿ toā kî-īⁿ;

Thiⁿ-téng ū chhut toā-lia̍p chhiⁿ,

Hoat-chhut toā kng chiò àm-mî.

2. Tī tang-hng sam phok-sū,

Khoàⁿ che choè pîn-kù;

Ti̍t-ti̍t kiâⁿ kàu Iû-thài toē,

Sì-kè mn̄g lâng ti̍t-ti̍t chhoē.

3. Sam phok-sū lóng choè-tīn,

Chhē Chú chin in-khîn;

Sì-kè kiû lâng kā i kóng,

Iû-thià chhut-sì ê sin Ông.

4. Chú chhut-sì, chhiⁿ chhut-hiān,

Goán chhē lóng boē siān;

Goán khoàⁿ thiⁿ chhiⁿ ti̍t-ti̍t lâi,

Choan-sim lâi chia beh kèng-pài.

5. Iû-thài kok Hi-lu̍t ông,

Si̍t-chāi chin chhiⁿ-kông;

Thiaⁿ-kìⁿ chit hō ê hong-siaⁿ,

Sim-koaⁿ jû-loān toā chhiⁿ-kiaⁿ.

6. Keng-ha̍k-sū, chè-si-thâu,

Bēng-lēng lóng chiâu-kàu;

Chiū mn̄g Ki-tok ê chhut-sì,

Kū-iok Sèng-keng cháiⁿ-iūⁿ kì.

7. Iû-thài toē Pek-lī-hêng,

Sèng-keng kì chin bêng;

Chiū-sī Sian-ti Í-sài-a,

Chhit chiuⁿ só͘ kì bô cheng-chha.

8. Tuì án-ni Hi-lut2 ông,

Chiū tuì phok-sū kóng;

Chhiáⁿ lín kín khì Pek-lī-hêng,

Tiau-cha sin ông chhē kàu sêng.

9. Nā chhē--tio̍h koáⁿ-kín lâi;

Siông-sè pò goá chāi;

Chai-iáⁿ eⁿ-á tiàm tó-uī,

Hō͘ goá iā thang khì pài-kuī.

10. Sam phok-sū thiaⁿ ông oē,

Khí-sin chiū koh chhē;

Thiⁿ-chhiⁿ choè thâu chhoā in khì,

Chhoā kàu bé-tiâu lâi chí-sī.

11. Sam phok-sū chiū ji̍p-chhù,

Khoàⁿ-kìⁿ ū pîn-kù;

Suî-sî kuī-lo̍h pài Eng-jî,

Kám-siā Siōng-tè sù Hok-khì.

12. Khui pó-a̍p hiàn lé-mi̍h,

Kuī-lo̍h lâi tiâu-kìⁿ;

Jú-hiuⁿ n̂g-kim kap bu̍t-io̍h,

Sêng-sim hōng-hiàn bô thiàⁿ-sioh.

13. Bîn-bāng tiong Chú chí-sī,

Kah in m̄ thang khì;

In-uī Hi-lut3 beh hāi I,

Beh hāi eⁿ-á hō͘ I sí.

14. Kiò phok-sū tio̍h oan-lō͘,

M̄-thang chiūⁿ kè-bô͘,

Phok-sū oan-lō͘ kín-kín cháu,

Bô kìⁿ Hi-lu̍t ông in tau.

15. Tò-khì liáu Chú thiⁿ-sài,

Chhut-siaⁿ koh-chài lâi;

Thok-bāng Iok-sek chhoā bú-kiáⁿ,

Cháu khì Ai-ki̍p tô sìⁿ-miā.

16. Hi-lu̍t ông teh thèng-hāu,

Hoê-hok lóng bô kàu;

Chai-iáⁿ phok-sū lâi phiàn i,

Sim-koaⁿ m̄-goān toā siū-khì.

17. M̄ kam-goān, chhut bēng-lēng,

Kè-bô͘ ài ta̍t-sêng;

Nn̄g-hoè í-hā ê eng-jî;

It-chīn ēng to lóng thâi sí.

18. Tī hit-sî choân kok-lāi ,

Chhiⁿ-chhám toā pi-ai;

Chē-chē lāu-bú sòng-sit kiáⁿ,

Pi-siong thî-khàu toā chhut-siaⁿ.

## 漢羅（Ùi原文改寫）

主日學：耶穌來歷歌

1957.02 第818號 p.25

(卓恆利 做).

1. 佇古早兩千年，

真正大奇異；

天頂有出大粒星，

發出大光照暗暝。

2. 佇東方三博士，

看這做憑據；

直直行到猶太地，

四界問人直直揣。

3. 三博士攏做陣，

揣主真殷勤；

四界求人共伊講，

猶太出世的新王。

4. 主出世，星出現，

阮揣攏未siān；

阮看天星直直來，

專心來遮欲敬拜。

5. 猶太國希律王，

實在真生狂；

聽見這號的風聲，

心肝茹亂大生驚。

6. 經學士，祭司頭，

命令攏齊到；

就問基督的出世，

舊約聖經怎樣記。

7. 猶太地伯利恒，

聖經記真明；

就是先知以賽亞，

七章所記無增差。

8. 對按呢希律王，

就對博士講；

請恁緊去伯利恆，

調查新王揣到成。

9. 若揣--著趕緊來，

詳細報我知；

知影嬰仔踮tó位，

予我也通去跪拜。

10. 三博士聽王話，

起身就閣揣；

天星做頭chhoā in去，

Chhoā到馬椆來指示。

11. 三博士就入厝，

看見有憑據；

隨時跪落拜嬰兒，

感謝上帝賜福氣。

12. 開寶盒獻禮物，

跪落來朝見；

乳香黃金佮沒藥，

誠心奉獻無疼惜。

13. 眠夢中主指示，

教in 毋通去；

因為希律 欲害伊，

欲害嬰仔予伊死。

14. 叫博士著彎路，

毋通上計謀；

博士彎路緊緊走，

無見希律王in兜。

15. 倒去了主天使，

出聲閣再來；

託夢約瑟chhoā母子，

走去埃及逃性命。

16. 希律王teh等候，

回覆攏無到；

知影博士來騙伊，

心肝毋願大受氣。

17. 毋甘願，出命令，

計謀愛達行；

兩歲以下的嬰兒，

一盡用刀攏thâi死。

18. 佇彼時全國內，

淒慘大悲哀；

濟濟老母喪失子，

悲傷啼哭大出聲。
