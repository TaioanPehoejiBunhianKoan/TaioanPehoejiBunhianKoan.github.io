---
title: "讚美主閣活的詩"
categories:
  - 詩
tags:
  - 周天來 Chiu Thian-lâi
toc: true
toc_sticky: true
---

# Chàn-bí Chú koh-oa̍h ê Si

## 文獻資訊

| 項目 | 資料 |
|---|---|
| 作者 | 周天來 Chiu Thian-lâi |
| 卷期 | 台灣教會報 |
| 卷期 | 第808卷 |
| 日期 | 1956/4 |
| 頁數 | 26 |

## 白話字（原文數位化）

Chàn-bí Chú koh-oa̍h ê Si

(Iok-hān 11:25, 26)

1956.04 tē 808 hō p.25

(Chiu Thian-lâi chok)

1. Ha-le-lu-iah! Chú ū koh-oa̍h!

Goá sim hoaⁿ-hí, o-ló bô soah;

Chín-kiù choē-jîn, kong-lô choè chiâⁿ,

Chheng-ho͘ goá Chú, chì-sèng ê miâ:

Sìn-khò Kiù-chú, sià goá choē-ok,

Chheng goá choè gī, thang ji̍p thian-kok,

Kám-siā Siōng-tè, chì toā un-tián,

Pe̍h-pe̍h siúⁿ-sù, lóng bô iân-chhiân.

2. Ha-le-lu-iah! Chú ū koh-oa̍h!

Goá sim hoaⁿ-hí, o-ló bô soah;

Jîn-seng o͘-àm, chhiⁿ-chhìn ê lō͘,

Choè goá tâng-phoāⁿ, sī Chú, Iâ-so͘;

Goá choè lâng-kheh, keng-kè khòng-iá,

Chú nā ín-chhoā, choè goá bo̍k-chiá;

Chhiⁿ-chhuì chháu-po͘, thián-khui gán-chiân,

Chhun-thiⁿ kong-kéng, chiū beh chhut-hiān.

3. Ha-le-lu-iah! Chú ū koh-oa̍h!

Goá sim hoaⁿ-hí, o-ló bô soah;

Chí-ū tio̍h sìn, bo̍h-tit kiaⁿ-hiâⁿ,

Thiaⁿ Chú bēng-lēng, tè Chú lâi kiâⁿ:

Khún-kiû Sèng Sîn, tiàm goá sim-lāi,

Kám-hoà goá sim, ài Chú só͘ ài;

Kun-tè goá Chú, éng-oán bô lī,

Bô-lūn ta̍k uī, goá lóng beh khì.

4. Ha-le-lu-iah! Chú ū koh-oa̍h!

Goá sim hoaⁿ-hí, o-ló bô soah;

Taⁿ tio̍h pò-iông, Chú ê kiù-un,

ín-chhoā choē-jîn, kap Chú chhin-kūn:

Goá goān kap Chú, tâng sí, tâng oa̍h!

Kiàn-tì sèng-hoē, thian-kok kóng-khoah;

Chīn chi̍t-sì-lâng, choè Chú ha̍k-seng,

Ho̍k-sāi goá Chú, éng-oán bô thêng.

（A-men.）

Hū-kì:-Chit siú sī uī-tio̍h Koh-oa̍h-choeh lâi choè--ê. Chóng-sī put-koán sî lóng thang gîm, in-uī ū pau-hâm Ki-tok-kàu ê iàu-lí kap kun-pún ê hok-im, koh ū biô-siá koh-oa̍h ê Chú kap kò-jîn ê koan-hē, í-ki̍p sìn-gióng seng-oa̍h ê lí-sióng tī-teh. Hi-bōng kàu-kài Sèng-si chok-khek-chiá lâi hù-khek; beh choè to̍k-chhiùⁿ-khek, á-sī ha̍p-chhiùⁿ-khek lóng hó, só͘ choè ê khek, soà ìn tī thêng-siá-pán, pun hō͘ kàu-hoē ê Sèng-koa-tuī ián-chhiùⁿ ê sî, chiah soà kià chi̍t-pō͘ lâi hō͘ goá. Sin-khek iáu-bē chhut-sì ê í-chêng, thang lîm-sî ēng Sèng-si 274 siú ê tiāu lâi tāi-thoè. （屏東市上海路參拾號　周天來）

## 漢羅（Ùi原文改寫）

讚美主閣活的詩

(約翰11:25，26)

1956.04 第808號 p.25

(周天來　作)

1. 哈利路亞！主有復活！

我心歡喜，呵咾無煞；

拯救罪人，功勞做成，

稱呼我主，至聖的名：

信靠救主，赦我罪惡，

稱我做義，通入天國；

感謝上帝，至大恩典，

薄薄賞賜，攏無延chhiân。

2. 哈利路亞！主有復活！

我心歡喜，呵咾無煞；

人生烏暗，悽凊的路，

做我同伴，是主，耶穌；

我做人客，經過曠野，

主若引chhoā，做我牧者；

青翠草埔，展開眼前，

春天光景，就欲出現。

3. 哈利路亞！主有復活！

我心歡喜，呵咾無煞；

只有著信，莫得驚惶，

聽主命令，綴主來行：

懇求聖神，踮我心內，

感化我心，愛主所愛；

跟綴我主，永遠無離，

無論逐位，我攏欲去。

4. 哈利路亞！主有復活！

我心歡喜，呵咾無煞；

今著報揚，主的救恩，

引chhoā罪人，佮主親近：

我願佮主，同死，同活，

建置聖會，天國廣闊；

盡一世人，做主學生，

服事我主，永遠無停。

（A-men）。

附記：-這首是為著閣活節來做--的。總是不管時攏通吟，因為有包含基督教的要理佮根本的福音，閣有描寫閣活的主佮個人的關係，以及信仰生活的理想佇teh。

希望教界聖詩作曲者來賦曲；欲做獨唱曲，á是合唱曲攏好，所做的曲，紲印佇謄寫板，分予教會的聖歌隊演唱的時，才紲寄一部來予我。新曲猶未出世的以前，通臨時用聖詩274首的調來代替。

（屏東市上海路參拾號　周天來）
