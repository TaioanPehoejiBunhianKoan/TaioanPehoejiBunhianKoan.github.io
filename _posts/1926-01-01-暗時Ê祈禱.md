---
title: "暗時Ê祈禱"
categories:
  - 詩
tags:
  - 陳清忠 Tân Chheng-tiong 
toc: true
toc_sticky: true
---

# ÀM-SÎ Ê KÎ-TÓ

## 文獻資訊

| 項目 | 資料 |
|---|---|
| 作者 | 陳清忠 Tân Chheng-tiong  |
| 卷期 | 芥菜子 |
| 卷期 | 第 3 號 |
| 日期 | 1926/1 |
| 頁數 | 4 |

## 白話字（原文數位化）

ÀM-SÎ Ê KÎ-TÓ

REV. RAY PALMER    .IRA D. SANKEY.

（五線譜）

1. Lī-khui choē-ok ê sè-kéng,

Goán lâi tiâu-kìⁿ lí bīn-chêng;

Khún-kiû Siōng-tè hō͘ goán kìⁿ,

Sù goán un-tián ná ke-thiⁿ.

2. Thiⁿ-téng chhiⁿ-sîn kim sih-sih,

M̄-sī ka-kī oē án-ni;

Goán nā bô khò lí chhiō kng,

àm-mî pau-goán tī tiong-ng.

3. Chin lí ê kng oē khah iâⁿ,

O͘-àm, hoân-ló kap kiaⁿ-hiâⁿ;

Goān Chú chiong kng phó͘-chiò goán,

An-jiân khiā-chāi kàu éng-oán.

Chù-ì.

Téng-bīn só͘ siá ê phó͘, kap lán pêng-sî tī ióng-sim sîn-si teh gîm ê phó͘ ū koh-iūⁿ. Chit siú sī choan-choan ta-po͘ siaⁿ--ê. Só͘-í beh gîm ê sî, siaⁿ tē-it koân ê lâng, tio̍h gîm siâng téng-bīn choā; tē-jī koân, gîm tē-jī-choā; tē-saⁿ koân, gîm tē-saⁿ choā; siâng-kē, gîm siâng ē-kha.

Koh-chài chi̍t-siú sī Kî-tó ê si, tio̍h ēng kî-tó ê sim-chì lâi gîm; m̄-thang gîm siuⁿ-kín.

## 漢羅（Ùi原文改寫）

暗時Ê祈禱

REV. RAY PALMER    .IRA D. SANKEY.

（五線譜）

1.  離開罪惡ê世境，

阮來朝見你面前：

懇求上帝予阮見，

賜阮恩典ná加添。

2. 天頂星辰金熾熾，

毋是家己會按呢；

阮若無靠你chhiō光，

暗暝包阮佇中央。

3. 真理ê光會khah贏，

烏暗、煩惱kap驚惶；

願主將光普照阮，

安然徛在到永遠。

注意。

頂面所寫ê譜，kap咱平時佇養心神詩teh吟ê譜有各樣。這首是專專查甫聲--ê。所以欲吟ê時，聲第一懸ê人，著吟siâng頂面chōa；第二懸，吟第二chōa；第三懸，吟第三chōa；siâng低，吟siâng下跤。

Koh再一首是祈禱ê詩，著用祈禱ê心志來吟；毋thang吟siuⁿ緊。
