---
title: "中國戰事"
categories:
  - 散文
tags:
  - 無lo̍h名
toc: true
toc_sticky: true
---

# Tiong-kok Chiàn-sū

## 文獻資訊

| 項目 | 資料 |
|---|---|
| 作者 | 無lo̍h名 |
| 卷期 | 台南府城教會報 |
| 卷期 | 第186卷 |
| 日期 | 1900/9 |
| 頁數 | 71 |

## 白話字（原文數位化）

Tiong-kok Chiàn-sū(2)

1900.09 186 konà p.71-72

Chêng goe̍h Kàu-hoē-pò lō͘-boé só͘ ìn ê siau-si̍t chiū-sī kóng, Se-le̍k 6 goe̍h 25 hō Eng-kok lâng kià phoe kóng, Gī-hô-thoân-huí uî-khùn Pak-kiaⁿ, tì-kàu goā-kok lâng bē-tit chhut Kiaⁿ-siâⁿ, chiū chám-jiân guî-hiám. āu-lâi tī 6 goe̍h 29 hō Ji̍t-pún ê Khim-chhe siá phoe hō͘ toà Thian-tin ê Ji̍t-pún Léng-sū-koaⁿ kóng, In ta̍k ji̍t ná-kú ná-siong-tiōng. Tuì hit-tia̍p khí só͘ chih-tio̍h Pak-kiaⁿ ê siau-sit ū-ê sī Chheng-kok koaⁿ pò-ê lâng táⁿ-sǹg káⁿ bē sìn-tit, chóng-sī tāi-lio̍k chiàu chhù-sū kì tī ē-té:--

Chhit goe̍h tē saⁿ hō. Kong-sū-kun phah tiān-pò hō͘ Ji̍t-pún ê toā-koaⁿ, iū-koh chhiáⁿ Ji̍t-pún Hông-tè chhut-thâu khǹg goā-kok m̄ thang phah hāi Tiong-kok. Ji̍t-pún Hông-tē hoê kóng, Hāi-sí sio̍k Kong-sài-koán ê koaⁿ sī chin tāng-choē, sī hoān-tio̍h bān-kok kong-hoat. iū-koh kóng Tiong-kok nā kó-jiân ài soah-sū chiū tio̍h suî-sî chhut-thâu bia̍t Gī-hô-thoân-huí, tio̍h liâm-piⁿ chún-kok-kok ê Khim-chhe kià siau-sit hō͘ in ê pún-kok.

Cha̍p-peh hō. Lí Hông-chiong khì pak-thâu chò Ti̍t-lē ê Khim-chhe, só͘-í Hông-tè phài Lâu Khun-it, téng i ê khoeh, khì chò Lióng-kńg ê Khim-chhe. Lí Hông-chiong boē lo̍h-chûn khì pak-thâu, hit-sî ū hoan-hù Lāu Eńg-hok (chiū-sī chêng toà Tâi-oân hit-ê) tio̍h chhoā 1,0000 peng chiūⁿ Pak-kiaⁿ phah-soàⁿ hiah ê Gī-hô-thoân-huí.

Jī-saⁿ hō. Kin-á-ji̍t chih-tio̍h tiān-pò kóng tī Ô͘-lâm thó͘-huí ū thâi-sí kuí-nā uī sio̍k Thian-chú-kàu ê Kàu-sū, í-ki̍p chin-chē sio̍k Thian-chú kàu ê pún-tē lâng.

Jī-gō͘ hō. Tī Soaⁿ-sai thó͘-huí ū thâi-sí n̄g uī sio̍k Iâ-so͘-kàu ê Ko͘-niû.

Jī-la̍k hō. Kin-á-ji̍t tī Thian-tin Eng-kok koaⁿ chih-tio̍h Eng-kok Khim-chhe tē 6 hō siá ê phoe kóng, Thó͘-huí iû-goân uî-khùn teh phah Kong-sài-koán, chóng-sī chiàu i phah-sǹg in ē-kham-tit koh tòng n̄g lé-pài kú. Kàu tē 6 hō tī Kong-sài-koán-lāi in ū sit-lo̍h 40 lâng, iā lēng-goā ū 80 ê tio̍h siong.

Jī-káu hō. Chāi chit ji̍t chèng goā-kok kàu-sū kap chò seng-lí--ê lóng lī-khuī Giû-chong. Tī hit-tah sio̍k Tiúⁿ-ló-kàu ê chhù-the̍h lóng-kiōng ta̍t chha-put-to $ 40,0000 í-ki̍p Thian-chú-kàu--ê lóng sio-lio-khì. Tiúⁿ-ló-kàu ê sian-seⁿ bô sit-lo̍h sèⁿ-miā, chóng-sī sio̍k Thian-chú-kàu kuí-nā ê sian-seⁿ kap ji̍p in ê kàu oá 200 ê pún-tē lâng, lóng hō͘ thó͘-huí hāi-sí. Hit-sî Chheng-kok Khim-chhe ū 10,0000 peng tī-hia chóng-sī lóng m̄ chhut-thâu chè-ap thó͘-huí.

Peh goe̍h tē it hō. Chāi chit ji̍t goán chih-tio̍h Siōng-hai Eng-kok Léng-sū-koaⁿ ê tiān-pò kóng, Kàu 7 goe̍h 21 hō toà Pak-kiaⁿ ê goā-kok hū-jîn-lâng kap gin-á lóng pêng-an.

Tē jī hō. Hông-tè chhut chiàu kóng, In tek-khak beh pó-hō͘ toà Pak-kiaⁿ ê chèng goā-kok-lâng; chóng-sī lūn hiah ê thàn goā-kok tō-lí ê pún-tē lâng tio̍h kā in biat-bô, in-uī pí-thó͘-huí in sī koh khah lī-hāi; iū-koh lūn Gī-hô-thoân-huí nā hoán-hoé chiū beh sià-iū in ê choē.

Tē saⁿ hō. Chāi kin-á-ji̍t 2,0000 Ji̍t-pún peng, 1,0000 Eng-kok peng, kap 5000 Bí-kok peng lóng tuì Thian-tin khí-sin beh phah thó͘-huí, soà beh khì kiù Pak-kiaⁿ ê goā-kok-lâng.

Tē sì hō. Goā-kok phah thó͘-huí kàu n̄g saⁿ phò͘ lō͘. Iû-goân tī chit ji̍t thó͘-huí kong Giû-chong ê Ngô͘-kok kun-iâⁿ, m̄-kú kong bē khui.

Tē 5--15 hō. Chāi chit 10 ji̍t ê tiong kan goā-kok peng ti̍t-ti̍t chìn-chèng chiūⁿ-khì Pe̍h-hô, siông-siông kap thó͘-huí sio-thâi, lióng-pêng sit-lo̍h peng chin-chē; chóng-sī kàu tē 15 hō (chiū-sī kū-le̍k 7 goe̍h 21 ji̍t) goā-kok peng kàu Pak-kiaⁿ. Kiaⁿ-siâⁿ phoà, goā-kok peng ji̍p-khì kiù-tio̍h tiàm Kong-sài-koán ê goā-kok-lâng.

Hông-thài-hō͘ chhoā Kong-sū-kun tô-cháu khì Siám-sai-séng ê Se-an-hú. āu-lâi Toan-chhin-ông chhoā Gī-hô-thoân-huí toè Hông-thài-hō͘ cháu.

## 漢羅（Ùi原文改寫）

中國戰事（2）

1900.09 186卷 p.71-72

前月教會報路尾所印ê消息就是講：西曆6月25號英國人寄批講：義和團匪圍困北京，致到外國人袂得出京城，就嶄然危險。後來佇 6月29號日本ê欽差寫批予蹛天津ê日本領事官講：In逐日ná久ná傷重。對彼tia̍p 起所接著北京ê消息有ê是清國官報ê人打算敢袂信得，總是大略照次序記佇下底：－

七月第三號。光緒君拍電報予日本ê大官，又閣請日本皇帝出頭勸外國毋通拍害中國。日本皇帝回講：害死屬公使館ê官是真重罪，是犯著萬國公法。又閣講中國若果然愛煞事就著隨時出頭滅義和團匪，著連鞭准各國ê欽差寄消息予in ê本國。

十八號。李鴻章去北頭做直隸ê欽差，所以皇帝派劉坤一，頂伊ê缺，去做兩廣ê欽差。李鴻章未落船去北頭，彼時有吩咐劉永福(就是前蹛台灣彼个) 著 chhoā 1,0000 兵上北京拍散hiah-ê義和團匪。

二三號。今仔日接著電報講佇湖南土匪有刣死幾那位屬天主教ê教士，以及真濟屬天主教ê本地人。

二五號。佇山西土匪有刣死兩位屬耶穌教ê姑娘。

二六號。今仔日佇天津英國官接著英國欽差第6號寫ê批講：土匪猶原圍困teh拍公使館，總是照伊拍算in ē堪得閣擋兩禮拜久。到第6號佇公使館內in有失落40人，也另外有80个著傷。

二九號。在這日眾外國教士佮做生理--ê 攏離開Giû-chong. 佇彼tah屬長老教ê厝宅攏共達差不多$ 40,0000以及天主教--ê 攏燒lio去。長老教ê先生無失落生命，總是屬天主教幾nā个先生佮入in ê教倚 200个本地人，攏予土匪害死。彼時清國欽差有10,0000兵佇遐總是攏毋出頭制壓土匪。

八月第一號。在這日阮接著上海英國領事館ê電報講：到7月21號蹛北京ê外國婦jîn人佮囡仔攏平安。

第二號。皇帝出詔講：In的確beh保護蹛北京ê眾外國人；總是論hiah-ê趁外國道理ê本地人著共in滅無，因為比土匪in是閣較厲害；又閣論義和團匪若反悔就beh 敗宥in ê罪。

第三號。在今仔日2,0000日本兵，1,0000英國兵，佮5000美國兵攏對天津起身beh拍土匪，紲beh去救北京ê外國人。

第四號。外國拍土匪到兩三舖路。猶原佇這日土匪攻Giû-chong ê 俄國軍營，毋過攻袂開。

第5－15號。在這10日ê中間外國兵直直進眾上去白河，常常佮土匪相刣，兩爿失落兵真濟；總是到第15號(就是舊曆7月21日)外國兵到北京。京城破，外國兵入去救著tiàm公使館ê外國人。

皇太后chhoā光緒君逃走去陝西省ê西安府。後來端親王chhoā義和團匪綴皇太后走。
