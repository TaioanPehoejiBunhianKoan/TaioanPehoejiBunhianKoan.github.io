---
title: "設女宣道會滿10週年的歌"
categories:
  - 詩
tags:
  - 蕭安居 Siau An-ku
toc: true
toc_sticky: true
---

# Siat Lú Soan-tō-hoē moá 10 chiu-nî ê Koa

## 文獻資訊

| 項目 | 資料 |
|---|---|
| 作者 | 蕭安居 Siau An-ku |
| 卷期 | 台灣教會公報 |
| 卷期 | 第574卷 |
| 日期 | 1933/1 |
| 頁數 | 26 |

## 白話字（原文數位化）

Siat Lú Soan-tō-hoē moá 10 chiu-nî ê Koa

Siau An-ku chok

1933.01, no. 574 (KCC, no. 84), pp. 26

(Tiāu ēng Sèng-si tē-it siú, kū tiāu).

1. Lú Soan-tō-hoē siat goân-in,

uī beh thoân-tō kiù bān-bîn;

Choè kang kì-tit chi̍t-ba̍k-ni̍h,

Hut-jiân keng-kè moá cha̍p nî.

2. Khì-thâu hoē-oân lâng-gia̍h chió,

Bô lūn hn̄g kūn chhut-la̍t chio;

Choan khò Kiù-chú lâi hû-chhî,

Chiâⁿ choè che hoē êng-kng I.

3. Siàu-liām Siōng-tè un-tián toā,

Lán tio̍h o-ló lóng bô soah ;

Hia̍p-le̍k kó͘-bú cháu chìn-chêng,

Koat-ì lō͘-tiong m̄-thang thêng.

4. Sèng Sîn chān goán ná hùn-chì,

Khuì-la̍t ji̍t-ji̍t toā ke-thiⁿ;

Sim chīn hoaⁿ-hí kha gâu kiâⁿ,

Chhoā lâng chē-chē chiūⁿ thiⁿ-siâⁿ.

## 漢羅（Ùi原文改寫）

設女宣道會滿10週年的歌

蕭安居 作

1933.01, no. 574 (KCC, no. 84), pp. 26

（調用聖詩第一首，舊調）。

1. 女宣道會設原因，

為欲傳道救萬民；

做工記得一目ni̍h，

忽然經過滿十年。

2. 起頭會員人額少，

無論遠近出力招；

專靠救主來扶持，

成做這會榮光伊。

3. 數念上帝恩典大，

咱著呵咾攏無煞；

協力鼓舞走進前，

決意路中毋通停。

4. 聖神贊阮ná奮志，

氣力日日大加添；

心盡歡喜跤gâu行，

Chhoā人濟濟上天城。
