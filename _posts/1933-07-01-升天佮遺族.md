---
title: "升天佮遺族"
categories:
  - 散文
tags:
  - 無lo̍h名
toc: true
toc_sticky: true
---

# Seng-thian kap uî-chiok

## 文獻資訊

| 項目 | 資料 |
|---|---|
| 作者 | 無lo̍h名 |
| 卷期 | 台灣教會公報 |
| 卷期 | 第580卷 |
| 日期 | 1933/7 |
| 頁數 | 6 |

## 白話字（原文數位化）

Seng-thian kap uî-chiok

1933.07  580 koàn  p.6

Thài 28:16--20

Gō͘ goe̍h 25, Seng-thian-cheh ; chiū-sī Ki-tok chiàn-sèng khái-soân, kha ta̍h Sat-tàn , oân-siat Sîn-kok êng-kui ê ji̍t. ia̍h sī jîn-luī ê tē-uī, kap koân-lī khoe-ho̍k ê ji̍t, chiū-sī lán lâng chhut-sì ji̍p-oa̍h, éng m̄-thang bē kì-tit ê ji̍t.

Si̍p-kè ê kî tio̍h kia̍h koân, chê-siaⁿ pò-iông Chú ê miâ. Kia̍h thâu ! Khoàⁿ Chú ê seng-thian, kap thiaⁿ I ê uî-chio̍k:----

1.  Thian-tē kui it-thóng. "Thiⁿ-téng tē-ē ê koân lóng-chóng hō͘ goá'' (18) Che sī Chú só͘ soan-giân, hō͘ jîn-luī chai thiⁿ-tē bān-mi̍h lóng-chóng kui-ho̍k, Chú teh chip-chiáng , thóng-hat in; chiâⁿ-chó bān ông ê Ông.

án-ni Chú chiū (1) Ko-seng jîn-luī, ho̍k-tò lâng ê tē-uī (chò kiáⁿ, sêng-chiap gia̍p ê koân-lī, chù-iû). (Lô-má 8:15-17). (2) Tháu-pàng jîn-luī ê kan-khó͘ (Má-thài 11:28-30, Lô-má 8:1,2). (3) Oân-sêng jîn-luī ê jîn-keh (Lô-má 3:20-28,4:3-9). Chiū-sī hō͘ lâng tuì sìn chheng-chò gī, lâi oân-chiâⁿ lâng ê jîn-keh, kap bān-mi̍h pêⁿ-pêⁿ kui-ho̍k.

Taⁿ- Chú í-keng li̍p-tēng beh hō͘ tē-chiūⁿ Thian-kok-hoà, lâi oân-sêng I ê toā sū-gia̍p. Kóng, ‘'Tī tē-ni̍h chhin-chhiūⁿ tī Thiⁿ-ni̍h''(Má-thài 6:10).

Lán chèng sìn-tô͘, tio̍h khí-lâi kap Chú tâng-sim ūn-tōng , hō͘ bān-bîn kap mi̍h oân-choân kui-ho̍k, ho͘ tē pìⁿ-chò thiⁿ.

2.  Tāi-kí Thoân-tō. Kóng "Lín tio̍h khì chio bān peh-sìⁿ lâi chò ha̍k-seng.'' Chiū-sī tio̍h thoân hok-im, pò͘-tō......Chú ê bēng-lēng.

Chú ēng īⁿ-siōng chí-sī Pí-tek thoân-tō tī īⁿ-pang (Heng 10:9-16) . Chhe Pó-lô khì Au-chiu thoân-tō, í-āu ha̍k-seng chiap-soà. Kèng-jiân chiâⁿ-chò Au-chiu tāi-lio̍k chu-kok ê kok kàu, kap sin tāi-lio̍k ê kok-hûn(國魂), í-ki̍p Tang A bûn-bêng ê tō soàⁿ(導線).

Tang-sai lâm-pak bô chi̍t só͘-chāi bô Sèng-hoē ê kiàn-li̍p tī hia . Thang chai le̍k-tāi sìn-tô͘ ū si̍t-hêng Chú ê uî-chio̍k, bô hiâm lô-khó͘, kia̍t-le̍k kan-chèng ê só͘-tì.

Taⁿ lán sìn-tô͘ kiám-m̄ si̍t-hêng Chú ê bēng-lēng, ēng "Lín tio̍h khì.........'' Chiū-sī sìn-tô͘ kai thoân-tō , kò-jîn-tek hia̍p-tông ê toā khuì-la̍t, sî-sî ióng-chìn;bô hō͘ tek-sî put-tek-sî ê chó͘-keh, chhî-sio̍k tāi-kí thoân-tō, kui Chú ūn-tōng, piàn-piàn kàu tē-ke̍k. Thèng-hāu Chú koh lâi.

3.  Sin-seng sèng-hoà ūn-tōng. "Kā in kiâⁿ sé-lé, hō͘ in kui tī Pē, Kiáⁿ, Sèng Sîn ê miâ.''  Oāⁿ oē lâi kóng, sī jîn-seng kek-bēng, á-sī sin-seng sèng-hoà ūn-tōng. Chiū-sī ēng Ki-tok ê pó-hoeh sé-khì lâng  it-chhè ê choē-ok kap lâ-sâm, lâi oân-choân sio̍k tī Chú.

Ki-tok ū hō͘ lâng chheng-khì , liông-siān, kiáu-chèng ê la̍t, seng-gâi ê piàn-hoà, tí-khòng choē-ok ê seng-oa̍h, hióng-siū sèng-kiat seng-oa̍h ê hok-khì.

Só͘-í lán sìn-tô͘ tio̍h ji̍p sin seng-oa̍h lâi chiâⁿ-sèng, koh tio̍h chhoā pa̍t-lâng chìn-ji̍p lâi hióng-siū sin seng-oa̍h; chiū-sī sin-seng sèng-hoà ūn-tōng.

Lia̍t-uī kèng-thiàⁿ ê hiaⁿ-ché, Chú ê uî-chio̍k chiū-sī ài lán chīn sìn-tô͘ ê gī-bū kap sù-bēng. Só͘-í tio̍h kap Chú tâng-sim hia̍p-lek, chīn-la̍t kan-chèng, tāi-kí thoân-tō , khoah-toā I ê sèng-thé piàn-piàn,oân-chiâⁿ Chú ê uî-chio̍k, lâi pò-tap Chú kiù-lêng sio̍k-choē, kiù lán kiù lâng ê in :---

Hoah kóng , Iâ-so͘ Ki-tok seng-thian bān-soè ! Bān-bān-soè!

## 漢羅（Ùi原文改寫）

升天佮遺族

1933.07  580卷p.6

太28：16--20

五月25，升天節；就是基督戰聖凱旋，跤踏撒旦，完設神國榮歸的日。亦是人類的地位，佮權利恢復的日，就是咱人出世入活，永毋通袂記得的日。

濕過的旗著舉懸，齊聲報揚主的名。舉頭！看主的升天，佮聽伊的遺族：----

1. 天地歸一統。「天頂地下的權攏總予我」 (18)這是主所宣言，予人類知天地萬物攏總歸服，主咧執掌，統轄in；成做萬王的王。

按呢主就(1)高升人類，復到人的地位(做囝，承接業的權利，自由)。(羅馬8：15-17)。(2) 敨放人類的艱苦(馬太11：28-30，羅馬8：1，2)。(3)完成人類的人格(羅馬3：20-28，4：3-9)。就是予人對信稱做義，來完成人的人格，佮萬物平平歸服。

今主已經立定欲予地上天國化，來完成伊的大事業。講，「佇地裡親像佇天裡」(馬太6：10)。

咱眾信徒，著起來佮主同心運動，予萬民佮物完全歸服，予地變做天。

2. 大記傳道。講「恁著去招萬百姓來做學生。」就是著傳福音，佈道......主的命令。

主用異象指示彼个傳道佇異邦(Heng 10：9-16) 。初保羅去歐洲傳道，以後學生接續。竟然成做歐洲大陸諸國的國教，佮新大陸的國魂，以及東亞文明的導線。

東西南北無一所在無聖會的建立佇遐。通知歷代信徒有實行主的遺族，無嫌勞苦，結力干證的所致。

今咱信徒敢毋實行主的命令，用「恁著去.........」就是信徒皆傳道，個人的協同的大氣力，時時湧進；無予得時不得時的阻隔，持續大紀傳道，歸主運動，遍遍到地極。聽候主閣來。

3. 新生聖化運動。「共in行洗禮，予in歸佇父，囝，聖神的名。」換話來講，是人生革命，抑是新生聖化運動。就是用基督的保血洗去人一切的罪惡佮垃儳，來完全屬佇主。

基督有予人清氣，良善，矯正的力，生涯的變化，抵抗罪惡的生活，享受聖潔生活的福氣。

所以咱信徒著入新生活來成聖，閣著chhoā別人進入來享受新生活；就是新生聖化運動。

列位敬疼的兄姊，主的遺族就是愛咱盡信徒的義務佮使命。所以著佮主同心協力，盡力干證，大記傳道，闊大伊的聖-體遍遍，完成主的遺族，來報答主救能贖罪，救咱救人的in ：---

喝講，耶穌基督升天萬歲！萬萬歲！
