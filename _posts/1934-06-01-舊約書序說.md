---
title: "舊約書序說"
categories:
  - 散文
tags:
  - 陳金然 Tân Kim-jiân
toc: true
toc_sticky: true
---

# Kū-iok-su Sū-soat

## 文獻資訊

| 項目 | 資料 |
|---|---|
| 作者 | 陳金然 Tân Kim-jiân |
| 卷期 | 台灣教會公報 |
| 卷期 | 第591卷 |
| 日期 | 1934/6 |
| 頁數 | 7-8 |

## 白話字（原文數位化）

Kū-iok-su Sū-soat

1934.06  591 koàn  p.7-8

(Tân Kim-jiân)

[Chiap-soà 5 goe̍h hō ê tē 10 bīn "Sèng-keng" hit phiⁿ. Hit phiⁿ "Sèng-keng" sī beh chò chit ê Sū-soat ê thâu-sū].

I. Kū-iok-su ê oē-gú

Kū-iok-su ê bó-thai chū-jiân sī Hi-pek-lâi (Í-sek-lia̍t) bîn-cho̍k, só͘-í in ê oē kiò-chò Hi-pek-lâi oē, kàu Iâ-so͘ í-chêng lâng iáu teh ēng; chóng-sī āu-lâi sī chò ha̍k-chiá gián-kiù ê tuì-siōng nā-tiāⁿ. Hiān-kim Pa-le̍k-su-thèng só͘ ū teh ēng ê "Sin Hi-pek-lâi oē," chū-jiân kap che ū to-siáu koh-iūⁿ. Lūn chit khoán oē, A-su̍t lâng kā hō-chò "Se-kok ê oē", Sèng-chheh kì-chiá chū-chheng chò "Ka-lâm ê khiuⁿ-kháu" (Sài 18:18), á-sī "Iû-tāi ê oē" (II Ông 18:26, 28; Nî 13:24). Chóng-sī Lia̍p-pí sī chheng i chò "Sèng-gú" (Targum sī "Keng-gú" Keng-ha̍k-sū ê oē, Lu̍t-hoat ê oē"). Nā-sī Pa-le̍k-su-thèng ê Lia̍p-pí, iû-goân hō i chò Hi-pek-lâi oē; kóng Hi-lī-nî oē ê Iû-thài lâng, mā-sī chheng i chò Hi-pek-lâi oē. Tuì án-ni, hit-tia̍p í-āu ê Iû-thài lâng, á-sī siū in ê éng-hióng ê Ki-tok-kàu ê ha̍k-chiá, lóng chheng chit ê chò "Sèng ê oē-gú."

Taⁿ Kū-iok-su chū-jiân sī ēng Hi-pek-lâi oē siá--ê; chóng-sī ē-bīn chit chām sī ēng āu-tāi ê A-lân oē (Aramaic).

(1) Iâ-lī-bí 10:11. (2) Tān-í-lí 2: 4-7:28. (3) Í-sū-lat 4:8-6:18, 7:12-26.

Lán nā ài chai Hi-pek-lâi oē sī sím-mi̍h, tio̍h ū in ê bó bîn-cho̍k Siám jîn-chéng ê oē, ê tì-sek. "Siám" Chhòng 9:18, sī Ná-a ê toā-kiáⁿ, sè-kài saⁿ tāi jîn-chéng ê chó͘ (Chhòng 9:19, 10:1, 21). Goân-lâi Chhòng 10 chiuⁿ ê jîn-chéng hun-pò͘, m̄-sī jîn-chéng-tek--ê, sī kin-kù kì-chiá tong-sî ê bûn-hoà-tek, chèng-tī-tek chōng-thài; só͘-í bē thang chò oē-gú ê phiau-chún; chóng-sī A. D. 1781 A. L. Schloezer ū chóng chheng Hi-pek-lâi, A-lân, A-lat-pek, A-lí-si-ní-a chò "Siám." āu-lâi Eichhorn ū ēng chit ê chò choan-bûn iōng-gú. Taⁿ lâi khoàⁿ Siám-gú ê hun-luī.

I. Tang-pō͘ Siám-gú.

1. Pa-pí-lûn gú. 2. A-su̍t-gú.

II. Sai-pō͘ Siám-gú.

1. Sai-pak-pō͘ Siám-gú.

a) A-lân gú: (1) Tang A-lân gú.

(2) Sai-pō͘ A-lân gú.

b) Ka-lâm gú: (1) Kó͘-tāi Ka-lâm gú.

(2)Hi-pek-lâi gú.

2. Sai-lâm-pō͘ Siám-gú.

a) Pak-pō͘ A-lat-pek gú.

b) Lâm-pō͘ A-lat-pek gú.

c) Ai-thê-o-pek gú.

Kî-tiong A-lat-pek gú thang kóng tē-it kīn goân-sí-tek ê Siám-gú, in-uī A-lat-pek lâng pí kî-û ê hiaⁿ-tī khah bān siū-tio̍h chiu-uî koh-iūⁿ ê bûn-hoà ê éng-hióng, chiah ē thang pó-chûn in ê sûn-chuī ê oē-gú, só͘-í pa̍t chi-phài ê bûn-hoat, á-sī ì-sù bē bêng ê sî, tio̍h tuì in ê oē-gú lâi chim-chiok.

Goân-lâi Hi-pek-lâi gú-goân ū 2 soat.

1. Tuì Hi-pek-(Chhòng 10:21, 24, 25) lâi--ê; tuì i ê kiáⁿ Hoat-le̍k ê sî, kiáⁿ-sun chiū pun-khui. Nā-sī án-ni, chiū "Hi-pek-lâi" ê miâ hit ê ì-gī pí Í-sek-lia̍t bîn-cho̍k khah khoah.

2. Chit ê miâ sī tuì "Koè-hô" lâi--ê, sī kóng Í-sek-lia̍t ê chó͘ sī tuì Pek-lat hô, á-sī Iok-tàn-hô hit pêng koè-lâi--ê, 70 lâng e̍k (LXX) ê e̍k-chiá, ū thàn chit ê kiàn-kái, e̍k chò "tuì hit pêng koè-lâi--ê." Nā chim-chiok Sèng-keng chiū chai, chit ê miâ sī īⁿ-pang ê lâng kā in hō--ê, in ka-tī bô teh ēng (Chhòng 14:13, 39:17; Chhut 1:19; I Sat 4:6).

án-ni thang kóng chit hō oē, sī Ka-lâm tē-hng chèng bîn-cho̍k ê oē-gú; tuì Kū-iok í-goā ê kó͘ chio̍h-pi "Mô͘-ap ê pi-bûn" (Moabite stone) iā thang chèng-bêng chit ê sū-si̍t. Chit ê pi-bûn só͘ ū ê oē-gú, kap Kū-iok ê oē-gú tāi-tông siáu-īⁿ. Tuì án-ni lâi khoàⁿ, chit hō oē, m̄-nā Mô͘-ap teh ēng, chiū hū-kīn ê A-bûn, Í-tong iā teh ēng.

Chóng-sī B. C. 586, Pa-pí-lûn ông Nî-pò͘-kah-nî-sat lâi bia̍t Iâ-lō͘-sat-léng hit-sî, siōng-liû kai-kip ê lâng lóng siū-lia̍h khì Pa-pí-lûn. Liáu-āu Hi-pek-lâi oē, soà chiām-chiām bô ēng, kàu-boé soà bē kì-tit, tāi-ke lóng ēng A-lân-gú. āu-lâi liân Iû-thài pún-tē ê lâng iā soà teh ēng Aramaic; chóng-sī Ben Sirach "tì-huī ê chheh" oá tī B. C. 200, iáu-kú ēng Hi-pek-lâi bûn siá, só͘-í Iû-thài pún-tē sī khah-bān chiah ēng Aramaic sī bêng.

Chú Iâ-so͘ ê sî-tāi, it-poaⁿ lóng sī ēng Aramaic, ēng Hi-pek-lâi-gú--ê sī chió-sò͘, liân Iâ-so͘ tī Si̍p-jī-kè téng, to sī ēng Aramaic lâi kóng, "Í-lī, Í-lī lia̍p-má sat-po̍k tāi-nî" (Khó 15:34). Tng-sî tī Iû-thài pún-tē ê hoē-tn̂g só͘ ēng ê Sèng-keng, ū pō͘-hūn soà tio̍h e̍k chò Aramaic. Chit khoán ê e̍k, chiām-chiām chiâⁿ-chò it-tēng ê hêng-sek, soà chiâⁿ-chò Targum. Chit ê Aramaic ê sè-le̍k, kàu Chú-āu 7 sè-kí, Hoê-hoê-kàu lâi chiàm Tang-hng chèng kok chiah soah. In-uī Aramaic hiah sēng-hêng, só͘-í tng-sî ún-tàng ū lâng ēng Aramaic lâi kì Chú Iâ-so͘ ê giân-hēng, che sī chò lán ê Hok-im-toān ê sú-liāu (che khah koan-hē Sin-iok ê būn-tê), án-ni Hi-pek-lâi oē, put-ti put-kak ê tiong-kan pìⁿ-chò sí-oē; chiām-sî-kú lâng bô teh tì-ì, kàu Chú-āu 7 sè-kí, chiah ū Iû-thài lâng tuì A-lat-pek ê gú-ha̍k-chiá lâi gián-kiù Hi-pek-lâi gú; kàu 8 sè-kí Der Gon Saadja chiah ū siá Hi-pek-lâi ê bûn-tián.

Nā-sī Ki-tok-kàu ê lâng beh o̍h Hi-pek-lâi gú, tû-khí tuì Iû-thài lâng í-goā bô lō͘; chóng-sī Hieronimus ēng loā-chē ê khó͘-sim lâi gián-kiù, sui-jiân ū tām-po̍h ê Hi-pek-lâi ê bûn-tián, m̄-kú lóng sī ēng Hi-pek-lâi gú siá--ê, só͘-í nā bô si̍t-chāi bat ê lâng chiū bô lō͘. Kàu chong-kàu kái-kek sî-tāi, chiah ū Ki-tok-tô͘ ê Hi-pek-lâi gú ji̍p-bûn" tī A. D. 1506 chhut-pán; sī bûn-tián kap jī-tián ha̍p chò hoé; put-chí thang lī-ek lâng. Ū iú-chì ê lâng thang tit-tio̍h Hi-pek-lâi gú tì-sek thang chhim-bat Kū-iok ê goân-ì, soà thang chiong hit ê tē-it hó--ê lâi pun hō͘ lán.

Choè-hō͘ ke kóng chi̍t kù: nā khoàⁿ Sū 12:6, 18:3, chiū chai Hi-pek-lâi oē ê tiong-kan iā ū hong-giân, chiū-sī khiuⁿ-kháu ū bô chiàⁿ--ê.

## 漢羅（Ùi原文改寫）

舊約書序說

1934.06  591卷  p.7-8

(陳金然)

[接紲5月號的第10面「聖經」彼篇。彼篇「聖經」是欲做這个序說的頭序]。

I. 舊約書的話語

舊約書的母胎自然是希伯來(以色列)民族，所以in的話叫做希伯來話，到耶穌以前人猶咧用；總是後來是做學者研究的對象nā-tiāⁿ。現今Pa-le̍k-su-thèng所有咧用的「新希伯來話，」自然佮這有多少各樣。論這款話，亞述人共號做「西國的話」，聖冊記者自稱做「迦南的腔口」(賽18：18)，抑是「猶大的話」(II王18：26，28；尼13：24)。總是拉比是稱伊做「聖語」(Targum是「經語」經學士的話，律法的話」)。若是Pa-le̍k-su-thèng的拉比，猶原號伊做希伯來話；講希利尼話的猶太人，嘛是稱伊做希伯來話。對按呢，彼霎以後的猶太人，抑是受in的影響的基督教的學者，攏稱這个做「聖的話語。」

Taⁿ舊約書自然是用希伯來話寫--的；總是下面這站是用後代的亞蘭話 (Aramaic)。

(1)耶利米10：11。(2)但以理2：4-7：28。(3) Í-sū-lat 4：8-6：18，7：12-26。

咱若愛知希伯來話是甚物，著有in的母民族閃人種的話，的智識。「閃」創9：18，是挪亞的大囝，世界三大人種的祖(創9：19，10：1，21)。原來創10章的人種分佈，毋是人種的--的，是根據記者當時的文化的，政治的狀態；所以袂通做話語的標準；總是A. D. 1781 A. L. Schloezer有總稱希伯來，亞蘭，阿拉伯，A-lí-si-ní-a做「閃。」後來Eichhorn有用這个做專門用語。Taⁿ來看閃語的分類。

I. 東部閃語。

1. 巴比倫語。2. 亞述語。

II.西部閃語。

1.西北部閃語。

a) 亞蘭語：(1)東亞蘭語。

(2)西部亞蘭語。

b)迦南語：(1)古代迦南語。

(2)希伯來語。

2.西南部閃語。

a)北部阿拉伯語。

b)南部阿拉伯語。

c) Ai-thê-o-pek語。

其中阿拉伯語通講第一近原始的的閃語，因為阿拉伯人比其餘的兄弟較慢受著周圍各樣的文化的影響，才會通保存in的純粹的話語，所以別支派的文法，抑是意思袂明的時，著對in的話語來斟酌。

原來希伯來語源有2說。

1. 對希伯(創10：21，24，25)來--的；對伊的囝法勒的時，囝孫就分開。若是按呢，就「希伯來」的名彼个意義比以色列民族較闊。

2. 這个名是對「過河」來--的，是講以色列的祖是對Pek-lat河，抑是約旦河彼爿過來--的，70人譯 (LXX)的譯者，有趁這个見解，譯做「對彼爿過來--的。」若斟酌聖經就知，這个名是異邦的人共 in號--的，in家己無咧用(創14：13，39：17；出1：19；I撒4：6)。

按呢通講這號話，是迦南地方眾民族的話語；對舊約以外的古石碑「摩押的碑文」(Moabite stone)也通證明這个事實。這个碑文所有的話語，佮舊約的話語大同小異。對按呢來看，這號話，毋但摩押咧用，就附近的亞捫，以東也咧用。

總是B. C. 586，巴比倫王尼布甲尼撒來滅耶路撒冷彼時，上流階級的人攏受掠去巴比倫。了後希伯來話，紲漸漸無用，到尾紲袂記得，大家攏用亞蘭語。後來連猶太本地的人也紲咧用Aramaic；總是Ben Sirach 「智慧的冊」倚佇B. C. 200，猶過用希伯來文寫，所以猶太本地是較慢才用Aramaic是明。

主耶穌的時代，一般攏是用Aramaic，用希伯來語-的是少數，連耶穌佇十字架頂，都是用Aramaic來講，「Í-lī，Í-lī lia̍p-má sat-po̍k tāi-nî」(Khó 15：34)。當時佇猶太本地的會堂所用的聖經，有部分紲著譯做Aramaic。這款的譯，漸漸成做一定的形式，紲成做Targum。這个Aramaic的勢力，到主後7世紀，回回教來佔東方眾國才煞。因為Aramaic遐盛行，所以當時穩當有人用Aramaic來記主耶穌的言行，這是做咱的福音傳的史料 (這較關係新約的問題)，按呢希伯來話，不知不覺的中間變做死話；暫時久人無咧致意，到主後7世紀，才有猶太人對阿拉伯的語學者來研究希伯來語；到8世紀Der Gon Saadja才有寫希伯來的文典。

若是基督教的人欲學希伯來語，除起對猶太人以外無路；總是Hieronimus用偌濟的苦心來研究，雖然有淡薄的希伯來的文典，毋過攏是用希伯來語寫--的，所以若無實在捌的人就無路。到宗教改革時代，才有基督徒的希伯來語入-文」佇A. D. 1506出版；是文典佮字典合做伙；不止通利益人。有有志的人通得著希伯來語智識通深捌舊約的原意，紲通將彼个第一好--的來分予咱。

最後加講一句：若看士12：6，18：3，就知希伯來話的中間也有方言，就是腔口有無正--的。
