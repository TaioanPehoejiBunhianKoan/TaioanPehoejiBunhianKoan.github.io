---
title: "主啊，欲tá落去？"
categories:
  - 無分類
tags:
  - 陳石獅 Tân Chio̍h-sai
toc: true
toc_sticky: true
---

# Chú ah, beh tá-lo̍h khì?

## 文獻資訊

| 項目 | 資料 |
|---|---|
| 作者 | 陳石獅 Tân Chio̍h-sai |
| 卷期 | 台灣教會公報/北部教會 |
| 卷期 | 第672期 |
| 日期 | 1941/3 |
| 頁數 | 17-18 |

## 白話字（原文數位化）

Chú ah, beh tá-lo̍h khì?

Tân Chio̍h-sai

1941年3月672期     17-18

Lâng teh-beh saⁿ lī-khui hit-sî ê sim kéng, si̍t-chāi sī oh hō͘ lán ê chhuì kóng-chhut.

Ū-sî lán ê pêng-iú, á-sī lán ê chhin-lâng, beh khì hái-goā, lâi kàu tī chûn-thâu(船頭) teh sàng ê sî, thiaⁿ-kìⁿ chûn ê lê chi̍t ê tân, lán sim-koaⁿ chhin-chhiūⁿ kàu beh choa̍t-khuì. iā ū hū-jîn-lâng chi̍t ê thiaⁿ-kìⁿ hit ê siaⁿ, suî-sî khui siaⁿ háu.

án-ni hō͘ lán thang chai , kan-ta chiām-sî ê saⁿ lī-khui , chiū ai-siong kàu án-ni; hô-hòng éng-oán ê saⁿ lī-khui, hit ê pi-ai sī koh khah toā. Lán oē kì-tit, Iâ-so͘ lō͘-bé àm chio-chi̍p ha̍k-seng tī chi̍t-keng chhù ê lâu-téng. Tāi-seng lâi kā ha̍k-seng soé-kha, kiâⁿ bô͘-iūⁿ hō͘ in khoàⁿ, soà ēng chi̍t tiâu sin ê kài-bēng hō͘ in , kiò in tio̍h saⁿ-thiàⁿ.

Thang kóng chit-kù , chiū-sī Chú Iâ-so͘ ê uî-giân. Sé-kha liáu-āu saⁿ-ka chē toh, lâi peh-piáⁿ phâng-poe ; soà kóng-khí I kap in choè-tīn sī tia̍p-á-kú nā-tiāⁿ, bô kú tio̍h éng-oán kap in saⁿ lī-khui. Lín beh chhē goá; Goá só͘ khì ê só͘-chāi , lín boē-oē kàu (Iok-hān 13:33). Hit-sî ha̍k-seng thiaⁿ-kìⁿ Chú kóng beh kap in saⁿ lī-khui, in ê sim-koaⁿ kàu-ke̍k kan-khó͘ Pí-tek suî-sî mn̄g kóng, "Chú ah, beh tá-lo̍h khì?" Pí-tek teh siūⁿ, Chú Iâ-so͘ káⁿ sī beh siám-pī hit ê guî-hiám, lâi kap in saⁿ lī-khui . Só͘-í kóng, Chú ah, beh tá-lo̍h khì?

Iâ-so͘ ìn kóng, Goá só͘ khì ê só͘-chāi, lí hiān-sî boē tè goá; āu-lâi beh tè goá.

Pí-tek chin, ióng-kám kap koat-sim, suî-sî ìn kóng, goá beh uī-tio̍h lí pàng-sak sìⁿ-miā. Bô phah-sǹg Pí-tek só͘ kóng ê oē soà boē kì-tit, kàu ke-thî saⁿ-pái m̄-jīn Iâ-so͘. Taⁿ 3 nî kú, m̄-bat saⁿ lī-khui ê Chú Iâ-so͘ í-keng siū tèng tī Si̍p-jī-kè.

Í-chêng teh mn̄g Chú kóng, beh táⁿ-lo̍h khì ê Pí-tek, taⁿ teh mn̄g ka-kī kóng, beh táⁿ-lo̍h khì? Chhin-chhiūⁿ tī o͘-àm-mî kiâⁿ bô lō͘ ê khoán-sit. Lán ū-sî tú-tio̍h chó͘-tòng, á-sī sim-koaⁿ kan-khó͘; teh kiâⁿ bô lō͘ ê sî, siông-siông chhin-chhiūⁿ Pí-tek chhut siaⁿ kóng, taⁿ beh tá-lo̍h khì? Tī chit ê sin nî-thâu, suî-bóng lán ta̍k lâng lóng ū khǹg koat-sim tī-teh; m̄-kú teh-beh chìn-hêng hit ê lō͘-chām ê sî, teh-beh kóng taⁿ beh tuì tá-lo̍h khì? Pí-tek hit-sî suî-bóng boē tè Chú, iáu-kú Chú Iâ-so͘ ū khǹg ǹg-bāng tī-teh , kóng āu-lâi Pí-tek beh tè goá.

Chiàu thoân-soat Pí-tek kàu tī Lô-má lâi thoân Chú ê hok-im, tī Lô-má Nî-lô Hông-tè(ネロ皇帝) ê sî-tāi, toā khún-tio̍k kàu-hoē.

Khah chē ê sìn-tô͘ , sī lia̍h khì sio; ū-ê lia̍h khì tèng si̍p-jī-kè, ū-ê hō͘ béng-siù chia̍h. Thang kóng, sī Ki-tok-tô͘ toā chhi-chhám ê sî-tāi. Lia̍h bô tio̍h ê lâng lóng cháu khì tiàm tī bōng, á-sī thô͘-hām(土穴) ê só͘-chāi . Nā beh kèng-pài Siōng-tè , tio̍h tī àm-sî tiàm tī thióng-tē(墓地) á-sī tē-hā-sek(地下室) ê só͘-chāi lâi chū-hoē, kiaⁿ hō͘ lâng hoat-kiàn-tio̍h. Si̍t-chāi sī chin chhi-chhám. Pí-tek sī chí-tō-chiá, só͘-í sī chin guî-hiám, kiaⁿ siū hoat-kiàn tio̍h. Ū chi̍t-àm Pí-tek lī-khui chèng-lâng thoat-lī Lô-má siâⁿ , tī thiⁿ phú-kng ê sî kàu tī siâⁿ-goā, hut-jiân tú-tio̍h Chú Iâ-so͘ , khoàⁿ Chú Iâ-so͘ tuì siâⁿ-goā kiâⁿ beh ji̍p khì siâⁿ-lāi. Pí-tek toā gông-ngia̍h; tī bô ì tiong í-keng keng-kè saⁿ-sì-cha̍p nî-kú. Koh chi̍t-pái lâi mn̄g Iâ-so͘ kóng, "Chú ah beh táⁿ-lo̍h khì?" Chú ìn kóng, "goá beh koh chi̍t-pái lâi Lô-má siū tèng si̍p-jī-kè. In-uī lí pàng-sak ê kiáⁿ-jî."

Pí-tek thiaⁿ-kìⁿ Chú ìn liáu-āu , suî-sî oa̍t-tńg-sin hiòng i só͘ thoa̍t-lī ê Lô-má siâⁿ lâi-ji̍p. Tī Lô-má uī-tio̍h Chú lâi siū tèng si̍p-jī-kè . Chiàu thoân-soat kóng Pí-tek m̄-káⁿ chhin-chhiūⁿ Chú Iâ-so͘ chiàⁿ-thâu tèng. Tī hit àm ke iáu-bē thî, Pí-tek 3 pái m̄-jīn Iâ-so͘; taⁿ ióng-kám chiàu hit àm só͘ kóng ê oē, "Goá beh uī-tio̍h lí pàng-sak sìⁿ-miā". Lâi giâ Chú ê si̍p-jī-kè , ta̍t-chiâⁿ Chú só͘ kóng ê oē. "Lí āu-lâi beh tè goá".

Lán nā-sī tú-tio̍h kan-khó͘ teh kiâⁿ bô lō͘, á-sī kóng beh tá-lo̍h kh3 ê sî; tio̍h kì-tit Chú ū kóng, "Goá chiū-sī lō͘, sī chin-lí , sī oa̍h-miā." Só͘-í lán m̄-bián sit-chì, lán ê Chú Iâ-so͘ iā teh-beh tán lán. Chhin-chhiūⁿ tán Pí-tek kóng, "āu-lâi lí beh tè goá."

Lán suî-bóng ū-sî tú-tio̍h poa̍h-tó, á-sī tio̍h-tak m̄-bián si̍t-chì; Chú Iâ-so͘ chai lán ê loán-jio̍k, put-sî teh tán lán āu-lâi oē tè I.

In-uī lán ū-sî boē kì-tit Chú ê oē, kap bô khoàⁿ-kìⁿ Chú ê si̍p-jī-kè; só͘-í chiah oē kóng "Chú ah beh tá-lo̍h khì? " Lán nā-sī siông-siông kì-tit Chú ê oē, kap put-sî teh khoàⁿ-chú ê si̍p-jī-kè, chiū m̄-bián kiâⁿ bô lō͘, iā oē-thang it-seng tè Chú ê kha-pō͘ , koh oē-thang ta̍t-chiâⁿ lán tī nî-thâu só͘ koat-sim--ê.

ǹg-bāng lán tāi-ke chhin-chhiūⁿ Chú só͘-lâu hō͘ lán ê bô͘-iūⁿ, tāi-ke saⁿ-thiàⁿ, saⁿ pang-chān, ín-chhoā choē-choē lâng lâi! (此處字跡模糊) Chú Iâ-so͘ só͘ kóng chin-lí oa̍h-miā ê lō͘, lâi toā êng-kng Siōng-chú ê miâ.

## 漢羅（Ùi原文改寫）

主啊，欲tá落去？

陳石獅

1941年3月672期     17-18

人teh欲saⁿ離開彼時的心景，實在是oh予咱的喙講出。

有時咱的朋友，抑是咱的親人，欲去海外，來到佇船頭 teh送的時，聽見船的 l的一下tân，咱心肝親像到欲絕氣。也有婦人人一个聽見彼个聲，隨時開聲哮。

按呢予咱通知，kan-ta暫時的相離開，就哀傷到按呢；何況永遠的相離開，彼个悲哀是閣較大。咱會記得，耶穌路尾暗招集學生佇一間厝的樓頂。代先來共學生洗腳，行模樣予in看，紲用一條新的誡命予in ，叫in著相疼。

通講這句，就是主耶穌的遺言。洗腳了後相佮坐桌，來peh餅捧杯；紲講起伊佮in做陣是霎仔久nā-tiāⁿ，無久著永遠佮in saⁿ離開。恁欲揣我；我所去的所在，恁袂會到(約翰13：33)。彼時學生聽見主講欲佮in saⁿ離開，in 的心肝到極艱苦彼得隨時問講，「主ah，欲tá落去？」彼得teh想，主耶穌敢是欲閃避彼个危險，來佮in saⁿ離開。所以講，主ah，欲tá落去？

耶穌應講，我所去的所在，你現時袂綴我；後來欲綴我。

彼得真，勇敢佮決心，隨時應講，我欲為著你放拺性命。無拍算彼得所講的話紲袂記得，到雞啼三擺毋認耶穌。Taⁿ 3年久，毋捌saⁿ離開的主耶穌已經受釘佇十字架。

以前teh問主講，欲tá落去的彼得，taⁿ teh問家己講，欲tá落去？親像佇烏暗暝行無路的款式。咱有時拄著阻擋，抑是心肝艱苦；teh行無路的時，常常親像彼得出聲講，taⁿ欲tá落去？佇這个新年頭 ，雖罔咱逐人攏有囥決心佇teh；m̄-kú teh欲進行彼个路站的時，teh欲講taⁿ欲對tá落去？彼得彼時雖罔袂綴主，iáu-kú主耶穌有囥向望佇teh ，講後來彼得欲綴我。

照傳說彼得到佇羅馬來傳主的福音，佇羅馬Nî-lô皇帝(ネロ皇帝) 的時代，大窘逐教會。

較濟的信徒，是掠去燒；有的掠去釘十字架，有的予猛獸食。通講，是基督徒大悽慘的時代。掠無著的人攏走去tiàm佇墓，抑是土hām(土穴) 的所在。若欲敬拜上帝，著佇暗時tiàm佇thióng地(墓地)抑是地下室 的所在來聚會，驚予人發見著。實在是真悽慘。彼得是指導者，所以是真危險，驚受發見著。有一暗彼得離開眾人脫離羅馬城，佇天phú光的時到佇城外，忽然拄著主耶穌，看主耶穌對城外行欲入去城內。彼得大gông-ngia̍h；佇無意中已經經過相四十年久。閣一擺來問耶穌講，「主ah欲tá落去？」主應講，「我欲閣一擺來羅馬受釘十字架。因為你放拺的囝兒。」

彼得聽見主應了後，隨時越轉身向伊所脫離的羅馬城來入。佇羅馬為著主來受釘十字架。照傳說講彼得毋敢親像主耶穌正頭釘。佇彼暗雞猶未啼，彼得3擺毋認耶穌；taⁿ勇敢照彼暗所講的話，「我欲為著你放拺性命」。來giâ主的十字架，達成主所講的話。「你後來欲綴我」。

咱若是拄著艱苦teh行無路，抑是講欲tá落去的時；著記得主有講，「我就是路，是真理，是活命。」所以咱毋免失志，咱的主耶穌也teh欲等咱。親像等彼得講，「後來你欲綴我。」

咱suî-bóng有時拄著跋倒，抑是著觸毋免失志；主耶穌知咱的軟弱，不時teh等咱後來會綴伊。

因為咱有時袂記得主的話，佮無看見主的十字架；所以才會講「主ah欲tá落去？」咱若是常常記得主的話，佮不時teh看主的十字架，就毋免行無路，也會通一生綴主的腳步，閣會通達成咱佇年頭所決心--ê。

向望咱大家親像主所留予咱的模樣，大家相疼，相幫贊，引chhoā濟濟人來！(此處字跡模糊)主耶穌所講真理活命的路，來大榮光上主的名。
