---
title: "人敢偷提上帝的物mah？"
categories:
  - 散文
tags:
  - 孫雅各 Sun Ngá-kok
toc: true
toc_sticky: true
---

# Lâng kiám thau-the̍h Siōng-tè ê mi̍h mah?

## 文獻資訊

| 項目 | 資料 |
|---|---|
| 作者 | 孫雅各 Sun Ngá-kok |
| 卷期 | 台灣教會公報/芥菜子 |
| 卷期 | 第628號 |
| 日期 | 1937/7 |
| 頁數 | 21-23 |

## 白話字（原文數位化）

Lâng kiám thau-the̍h Siōng-tè ê mi̍h mah?

Sun Ngá-kok

1937年7月628期          21-23

Lín kèng-jiân thau-the̍h Goá ê mi̍h......chiū-sī tī eng-kai la̍p ê cha̍p-hūn-chi̍t kap lé-mi̍h(Má-la̍h-ki 3:8).

Lâng nā thau-the̍h pa̍t lâng ê mi̍h, I sī chha̍t-á. ia̍h lâng chū-jiân bô chun-kèng hit khoán ê lâng. I sī chha-put-to tē-it hā-chiān ê lâng. Lán sêng-jîn I ê só͘ choè m̄-tio̍h, in-uī I thau-the̍h lâng ê mi̍h. Nā-sī lâng thau-the̍h Siōng-tè ê mi̍h sím-mi̍h khoán? Má-la̍h-ki ū kóng lâng thau-the̍h Siōng-tè ê mi̍h. Chiū-sī lâng, in-uī tham-sim, eng-kai tio̍h hō͘ Siōng-tè-ê bô hō͘ I, chit-ê nā chiàu Má-la̍h-ki só͘ kóng, chiū-sī thau-the̍h I ê mi̍h. Lâng só͘ eng-kai tio̍h hō͘ I-ê sī sím-mi̍h? Sèng-keng choē-choē só͘-chāi ū kì-bêng tio̍h hiàn 10 hūn-chi̍t í-siōng. "Eng-kai la̍p ê 10 hūn-chi̍t kap lé-mi̍h". Lé-mi̍h sī cha̍p-hūn-chi̍t í-goā. Tī Kū-iok sî-tāi, Iû-thài lâng ū sêng-jīn chit-ê sī eng-kai. In put-chí soè-jī si̍t-hêng chit ê hoat-tō͘. āu-lâi tī Sin-iok sî-tāi sìn-chiá m̄-nā hiàn 10 hūn-chi̍t; in hiàn choân-pō͘ só͘ ū ê mi̍h hō͘ Siōng-tè. "In-uī kìⁿ ū chhân-hn̂g chhù-the̍h ê, lóng boē I, toà in só͘ boē ê gûn hē tī Sù-tô͘ ê kha-ē"(Sù-tô͘ Hēng-toān 4:34).

Lâng toà tī un-tián ê sî-tāi, tiāⁿ-tio̍h tio̍h khah-iâⁿ Lu̍t-hoat sî-tāi ê lâng. Tek-khak bô lâng oē kóng, lán tī Hok-im sî-tāi ê lâng khah-su Lu̍t-hoat sî-tāi ê lâng.

Iâ-so͘ ê kà-sī ê tiong-kan put-chí ū kóng-khí lâng kap chîⁿ, á-sī bu̍t-chit ê koan-hē. I ê phì-jū mā sī ū choē-choē koan-hē chit hāng. Chhin-chhiūⁿ gōng hó-gia̍h lâng ê phì-jū, á-sī chú-lâng kap I ê lô͘-po̍k sǹg-siàu ê phì-jū, á-sī hó-gia̍h siàu-liân ê koaⁿ lâi mn̄g Iâ-so͘ lūn éng-seng ê sū, á-sī chiú-koáⁿ ê hū-jîn-lâng ê hiàn-kim tī Sèng-tiān téng, lóng sī iàu-kín ê kà-sī, thang chí-sī lán choè I ê ha̍k-seng ê lâng.

Tuì gián-kiù Sèng-keng koan-hē lán kap bu̍t-chit ê koan-hē, lán thang bêng-pe̍k kuí-nā hāng:

1. Lán tio̍h sêng-jīn lán só͘ ū ê mi̍h, lóng sī Siōng-tè ê mi̍h. I kan-ta ū chioh lán ēng. Lán tio̍h put-chí kám-siā I sī gia̍p-chú.

2. Lán tī boa̍t-ji̍t tio̍h ēng choân-pō͘ só͘ ēng ê, kap Siōng-tè sǹg-siàu chheng-chhó.

3. Lán tio̍h sêng-jīn lán ta̍k nî só͘ thàn--ê, tio̍h te̍k-pia̍t hiàn chi̍t-pō͘-hūn thang pang-chān I ê Sèng-kok ê kang. Chi̍t pō͘-hūn chiàu Sèng-keng bêng-bêng ê kà-sī, chiū-sī 10 hūn-chi̍t í-siōng. Chit hāng nā bô si̍t-hêng, chiū-sī "thau-the̍h Siōng-tè ê mi̍h".

Kin-á-ji̍t tī lán ê kàu-hoē-lāi, lán put-chí ū thiaⁿ-kìⁿ bu̍t-chit ê tāi-chì, ū choē-choē kè-e̍k, lán lóng bô thang si̍t-hêng, in-uī só͘-huì put-chiok. Chîⁿ ê put-chiok put-chí ū chó͘-tòng lán ê kang. Cháiⁿ-iūⁿ án-ni? Cháiⁿ-iūⁿ Siōng-tè ê kok ê kang, oē hiah-nih oh-tit lâi si̍t-hêng? Sè-kan ê mi̍h lóng sī I ê, I sī siōng hó-gia̍h! Chóng-sī lán m̄ sêng-jīn I choè Chú-Lán ū "Thau-the̍h I ê mi̍h", kiám m̄-sī ū iáⁿ?

Ho̍k-sāi Siōng-tè m̄-sī kan-ta ēng chhuì, gîm-si, kî-tó, á-sī thiaⁿ tō-lí, ia̍h lé-pài-ji̍t chip-sū phâng-poâⁿ ê sî, hiàn-chi̍t-lia̍p âng-âng ê lé-mi̍h tī poâⁿ-téng nā-tiāⁿ. Lâng nā iáu-bē o̍h hiàn-kim ê hoat-tō͘, i iáu-bē bat ho̍k-sāi Siōng-tè ê hok-khì. Lâng eng-kai tio̍h ēng chin chhù-sū ê hoat-tō͘ hiàn-kim. Tio̍h chit ê phō͘-á thang siá i ê siu-ji̍p kim, ia̍h i ê hiàn-kim, m̄-thang chhìn-chhái, m̄-thang khah-su la̍p koaⁿ-thiaⁿ ê sè ê chhù-sū. Goá khak-sìn, nā-sī ta̍k ê sìn-chiá oē si̍t-hêng hiàn 10 hūn-chi̍t hō͘ kàu-hoē, lán oē tit-tio̍h ē-kha chit 3 hāng ê kiat-kó:-

1. Lán kàu-hoē ê sìn-gióng seng-oa̍h oē ke chin oa̍h-tāng. Hiàn-kim kap lâng ê jia̍t-sim chin ū saⁿ koan-hē. Hit ê kiat-kó, chiū-sī cheng-sîn-tek ê kak-chhíⁿ.

2. Chit ê hoat-tō͘ nā si̍t-hêng, oē kái-koat lán kàu-hoē-lāi lóng-chóng bu̍t-chit ê būn-toê. Tâi-oân Kàu-hoē oē suî-sî to̍k-li̍p. Lán hiān-sî sī sòng-hiong ê kàu-hoē, lán nā-sī bô si̍t-hêng Sèng-keng hiàn-kim ê hoat-tō͘, chiū lán ê kàu-hoē beh éng-oán choè sòng-hiong ê kàu-hoē. Sòng-hiong kàu-hoē, m̄-nā bu̍t-chit sòng-hiong, chóng-sī iû-goân sī sîn-lêng keng-giām-siōng ê sòng-hiong! Chit nn̄g hāng ū saⁿ koan-liân ê koan-hē. Goá bat kap choē-choē hiàn 10 hūn-chi̍t ê lâng kóng-oē, ia̍h in lóng choè siāng khoán ê kan-chèng, in si̍t-hêng chit ê hoat-tō͘, m̄-sī kan-ta lī-ek Siōng-tè ê kok, sī toā lī-ek in pún-sin, hō͘ in khah jia̍t-sim, khah tì-ì Siōng-tè ê kok ê sū. Lán nā-sī thàn Siōng-tè ê kà-sī, tiāⁿ-tio̍h lán khah ū hok-khì.

3. Ta̍k lâng, ta̍k só͘-chāi, nā-sī si̍t-hêng 10 hūn-chi̍t hiàn-kim ê hoat-tō͘, sè-kài oē kín kui tī Chú. Cháiⁿ-iūⁿ Siōng-tè kok ê chìn-pō͘ oē hiah bān? In-uī kàu-hoē put-chí sòng-hiong; bô chîⁿ thang choè poàⁿ hāng. Lán sī bô tì-ì sè-kài kui tī Chú á m̄-sī? Sū-si̍t m̄-sī! Lán ê hiàn-kim ū hián-chhut lán ê cheng-sîn bêng-bêng. Lán sī chhin-chhiūⁿ hit ê siàu-liân ê koaⁿ lâi chhē Iâ-so͘, nā-sī m̄-bián hiàn i ê mi̍h, i hoaⁿ-hí tè Iâ-so͘. Chóng-sī nā-sī tio̍h hiàn i ê kim, i bô ài choè Iâ-so͘ ê ha̍k-seng. Lán tì-ì ka-kī ê sêng-kong, ka-kī ê 'hok-khì', pí hō͘ sè-kài kui tī Chú khah kè-thâu, chin khó-lîn.

Lán ê Bú-hoē m̄-sī chin toā ê kàu-hoē. Tī Ka-ná-tāi m̄-sī ū chin choē keng bô to̍k-li̍p ê kàu-hoē, tio̍h siū Thoân-tō-kio̍k ê pó͘-chō͘. iáu-kú in ta̍k nî m̄-nā pó͘-chō͘ hiah choē iūⁿ tī hit pêng, in iû-goân ū kià pó͘-chō͘ kim kàu Tâi-oân thang pó͘-chō͘ lán. Cháiⁿ-iūⁿ oē án-ni? Sī in-uī ū chin choē lâng tī hit pêng chin gâu hiàn-kim. Tī Bú-hoē m̄-sī ta̍k ê sìn-chiá hiàn 10 hūn-chi̍t; iáu-kú ū chin choē, ia̍h sī tuì in si̍t-hêng chit khoán ê hiàn-kim hoat. Lán toà Tâi-oân ê sìn-chiá tek-khak m̄-thang khah-su in, m̄-thang hō͘ in pí lán khah tì-ì lán ka-kī ê kàu-hoē. Lán thiàⁿ ka-kī ka-têng lāi ê lâng, kiám thang khah-su pa̍t uī ê lâng thiàⁿ lán? Lán m̄-thang su in ê hiàn-kim. In uī-tio̍h lán ê kàu-hoē(in m̄-bat khoàⁿ-kìⁿ ê) nā hiàn 10 hūn chi̍t, lán uī-tio̍h ka-kī ê kàu-hoē tio̍h hiàn loā-choē?

Lán ka-kī ê kàu-hoē tio̍h kó͘-bú hō͘ i kín to̍k-li̍p ū chi̍t keng Tiúⁿ-ló Kàu-hoē. Chóng-sī m̄-nā án-ni, tio̍h koh pang-chān soè keng kàu-hoē. Tī Se-iûⁿ ū chi̍t keng Tiúⁿ-ló Kàu-hoē, ū koh siat 11 keng kàu-hoē tī hit chhī-lāi, ia̍h m̄-bat siū Thoân-tō-kio̍k ê pó͘-chō͘. M̄-nā án-ni, in ū hiàn chin-choē chîⁿ pang-chān Soan-tō-hoē, in mā tam-tng 2, 3 ê Soan-kàu-su ê só͘-huì. Koh chit keng kàu-hoē, ū chhe 50 ê Soan-kàu-su khì pa̍t kok thoân tō-lí, ia̍h só͘-huì choân-pō͘ ka-kī hū-tam! Kàu-hoē ēng sím-mi̍h hoat-tō͘ lâi choè hiah toā ê sū-gia̍p? Kan-ta chi̍t kù oē, oē soat-bêng chit hāng: In khah choē chim-chiok si̍t-hêng hiàn 10 hūn chi̍t!

Lán tāi-ke ū ki-hoē thang kap Siōng-tè saⁿ-kap choè kang, chiām-chiām hō͘ sè-kài kui tī I. Lán ū sî bô thang ka-kī khì thoân, chóng-sī thang tuì hiàn-kim lâi ū hūn tī hit ê kang. Tī Tâi-oân 100 lâng ê tiong-kan ū chi̍t ê sìn-chiá, lán ū chin toā iàu-kín ê kang tī-chia thang choè. Lán m̄-thang ǹg-bāng pa̍t lâng oē thoè lán choè chit ê kang, á-sī hū-tam hit ê só͘-huì. Chit ê chiū-sī lán toà Tâi-oân ê lâng ê ki-hoē kap te̍k-koân, ia̍h sī lán ê hok-khì.

## 漢羅（Ùi原文改寫）

人敢偷提上帝的物mah？

孫雅各

1937年7月628期          21-23

恁竟然偷提我的物......就是佇應該納的十份一佮禮物(瑪拉基3：8)。

人若偷提別人的物，伊是賊仔。亦人自然無尊敬彼款的人。伊是差不多第一下賤的人。咱成人伊的所做毋著，因為伊偷提人的物。若是人偷提上帝的物甚物款？瑪拉基有講人偷提上帝的物。就是人，因為貪心，應該著予上帝的無予伊，這个若照瑪拉基所講，就是偷提伊的物。人所應該著予伊的是甚物？聖經濟濟所在有記明著獻10份一以上。「應該納的10份一佮禮物」。禮物是十份一以外。佇舊約時代，猶太人有承認這个是應該。In不止細膩實行這个法度。後來佇新約時代信者毋但獻10份一；in獻全部所有的物予上帝。「因為見有田園厝宅的，攏賣伊，帶in所賣的銀下佇使徒的跤下」(使徒行傳4：34)。

人蹛佇恩典的時代，定著著較贏律法時代的人。的確無人會講，咱佇福音時代的人較輸律法時代的人。

耶穌的教示的中間不止有講起人佮錢，抑是物質的關係。伊的譬喻嘛是有濟濟關係這項。親像戇好額人的譬喻，抑是主人佮伊的奴僕算數的譬喻，抑是好額少年的官來問耶穌論永生的事，抑是守寡的婦人人的獻金佇聖殿等，攏是要緊的教示，通指示咱做伊的學生的人。

對研究聖經關係咱佮物質的關係，咱通明白幾若項：

1. 咱著承認咱所有的物，攏是上帝的物。伊干焦有借咱用。咱著不止感謝伊是業主。

2. 咱佇末日著用全部所用的，佮上帝算數清楚。

3. 咱著承認咱逐年所趁--的，著特別獻一部分通幫贊伊的聖國的工。一部分照聖經明明的教示，就是10份一以上。這項若無實行，就是「偷提上帝的物」。

今仔日佇咱的教會內，咱不止有聽見物質的代誌，有濟濟計畫，咱攏無通實行，因為所費不足。錢的不足不止有阻擋咱的工。怎樣按呢？怎樣上帝的國的工，會遐爾僫得來實行？世間的物攏是伊的，伊是上好額！總是咱毋承認伊做主-咱有「偷提伊的物」，敢毋是有影？

服侍上帝毋是干焦用喙，吟詩，祈禱，抑是聽道理，亦禮拜日執事捀盤的時，獻一粒紅紅的禮物佇盤頂nā-tiāⁿ。人若猶未學獻金的法度，伊猶未捌服侍上帝的福氣。人應該著用真次序的法度獻金。著這个薄仔通寫伊的收入金，亦伊的獻金，毋通凊彩，毋通較輸納官廳的稅的次序。我確信，若是逐个信者會實行獻10份一予教會，咱會得著下跤這3項的結果：-

1. 咱教會的信仰生活會加真活動。獻金佮人的熱心真有相關係。彼的結果，就是精神tek的覺醒。

2. 這个法度若實行，會解決咱教會內攏總物質的問題。台灣教會會隨時獨立。咱現時是sòng-hiong的教會，咱若是無實行聖經獻金的法度，就咱的教會欲永遠做sòng-hiong的教會。Sòng-hiong教會，毋但物質sòng-hiong，總是猶原是神靈經驗上的sòng-hiong！這兩項有相關連的關係。我捌佮濟濟獻10份一的人講話，亦in攏做siāng款的干證，in實行這个法度，毋是干焦利益上帝的國，是大利益in本身，予in較熱心，較致意上帝的國的事。咱若是趁上帝的教示，定著咱較有福氣。

3. 逐人，逐所在，若是實行10份一獻金的法度，世界會緊歸佇主。怎樣上帝國的進步會遐慢？因為教會不止sòng-hiong；無錢通做半項。咱是無致意世界歸佇主抑毋是？事實毋是！咱的獻金有顯出咱的精神明明。咱是親像彼个少年的官來揣耶穌，若是毋免獻伊的物，伊歡喜綴耶穌。總是若是著獻伊的金，伊無愛做耶穌的學生。咱致意家己的成功，家己的「福氣」，比予世界歸佇主較過頭，真可憐。

咱的母會毋是真大的教會。佇加拿大毋是有真濟間無獨立的教會，著受傳道局的補助。猶過in逐年毋但補助遐濟樣佇彼爿，in猶原有寄補助金到台灣通補助咱。怎樣會按呢？是因為有真濟人佇彼爿真gâu獻金。佇母會毋是逐个信者獻10份一；猶過有真濟，亦是對in實行這款的獻金法。咱蹛台灣的信者的確毋通較輸in，毋通予in比咱較致意咱家己的教會。咱疼家己家庭內的人，敢通較輸別位的人疼咱？咱毋通輸in的獻金。In為著咱的教會(in毋捌看見的)若獻10份一，咱為著家己的教會著獻偌濟？

咱家己的教會著鼓舞予伊緊獨立有一間長老教會。總是毋但按呢，著閣幫贊細間教會。佇西洋有一間長老教會，有閣設11間教會佇彼市內，亦毋捌受傳道局的補助。毋但按呢，in有獻真濟錢幫贊宣道會，in嘛擔當2，3个宣教師的所費。閣這間教會，有差50个宣教師去別國傳道理，亦所費全部家己負擔！教會用甚物法度來做遐大的事業？干焦一句話，會說明這項：In較濟斟酌實行獻10份一！

咱大家有機會通佮上帝相佮做工，漸漸予世界歸佇伊。咱有時無通家己去傳，總是通對獻金來有份佇彼个工。佇台灣100人的中間有一个信者，咱有真大要緊的工佇遮通做。咱毋通向望別人會替咱做這个工，抑是負擔彼的所費。這个就是咱蹛台灣的人的機會佮特權，亦是咱的福氣。
