---
title: "南部教會醫療傳道史"
categories:
  - 散文
tags:
  - 顏振聲 Gân Chín-seng
toc: true
toc_sticky: true
---

# Lâm-pō͘ Kàu-hoē I-liāu Thoân-tō-sú

## 文獻資訊

| 項目 | 資料 |
|---|---|
| 作者 | 顏振聲 Gân Chín-seng |
| 卷期 | 台灣教會公報 |
| 卷期 | 第674期 |
| 日期 | 1941/5 |
| 頁數 | 3-5 |

## 白話字（原文數位化）

Lâm-pō͘ Kàu-hoē I-liāu Thoân-tō-sú

Chiap 3 goe̍h tē 10 bīn

Gân Chín-seng

1941 nî 5 goe̍h 674 kî  p. 3-5

[Tèng-chèng. Lô I-seng ūn-koan, 12 ji̍t téng-po͘ kàu Kong-soaⁿ. Sîn-ha̍k-seng kap Lú-o̍h, Sió-o̍h lóng tāi-seng tī Kong-soaⁿ thèng-hāu, kàu uī, chiū kí-hêng chòng-sek. Che sī Se-kok kàu-sū tiong thâu-chi̍t ê bâi-chòng tī-hia--ê. Kàu chòng-sek liáu, A-iām lâi Sin-lâu, tī kàu-sek chiap-tio̍h sio-bat ê lâng, tîn-su̍t Lô I-seng pēⁿ-chōng kap keng-koè ke̍k-kî chhám-siong hō͘ thiaⁿ ê lâng lóng siong-sim lâu ba̍k-sái.

Chêng 3 goe̍h tē 9 bīn "Tī Sîn-ha̍k-hāu kàu-sek kí-hêng chòng-sek hit toāⁿ sī Thô͘ Bo̍k-su" Goá kì-chhò, chhú-siau]

Tī Hông-kí 2555 nî(A.D. 1895) cha̍p goe̍h boé tuì Eng-kok chhut-hoat lâi Tâi-oân chò thoân-kàu ê kang; Liâm Tek-lia̍t Bo̍k-su(Rev A. B. Nielson), Muî Kam-bū Bo̍k-su(Rev. C. N. Moody) Lân Tāi-pi̍t I-seng(Dr. D. Landsbro͘gh), 3 lâng tâng chûn chò-hoé lâi Tâi-oân. Bêng-tī 28:12:18 kàu An-pêng chiūⁿ-soaⁿ, toà Sin-lâu; 29 nî chhun-thiⁿ, ū chhiáⁿ Lîm iàn-sîn Siù-châi chò Se-pin, o̍h Pún-tó-oē. Kàu 30 nî chhiu-thiⁿ chiū tuì Sin-làu[sic.] chhut-hoat beh khì Chiong-hoà, chiū-sī Lân I-seng, Muî Bo̍k-su chē-kiō, tâng-kiâⁿ chò chú-chia̍h ê lâng Po͘-kiuⁿ-thâu Ông Hoat kap phí-jîn, í-ki̍p taⁿ hêng-lí ê lâng; kui-tīn khí-sin kiâⁿ kū-sî toā-lō͘, kàu Chan-bûn-khe chē tek-pâi koè khe Hoé-sio-tiàm hioh-mê, thiⁿ-kng chia̍h-pá koh khí-sin, keng-koè Kip-chuí-khe kiâⁿ Sin-iâⁿ toā-lō͘, le̍k-koè Pat-chióng-khe Chuí-khut-thâu chiū kàu Ka-gī, tī Se-mn̂g lé-pài-tn̂g hioh-àm. Tē 3 ji̍t koh chún-pī chhut-hoat, keng-koè Táⁿ-niau, Gû-tiâu-khe, Toā-po͘-nâ, oa̍t sai-pak pêng kàu Sai-lê, tī pài-tn̂g koè-mê, hit-sî nn̄g ê siàu-liân lâng tē 4 ji̍t chò-hoé khì Chiong-hoà tha̍k Kok-gú, chiū-sī Liāu Hoàn-chiong, Liāu Sam-tiōng. Chhut chng-goā chiū liâu chhián-chhián po̍h-po̍h ê chuí, mn̄g lâng kóng che sī Hó͘-boé khe chuí, goá sim-lāi chhin-chhiūⁿ chin tek-ì, kiâⁿ kàu khe-tiong khoàⁿ lô-chuí tuì tang lâu koè sai, chhin-chhiūⁿ tò iû chi̍t poaⁿ, chuí siaⁿ chhiong-tōng, bak7-chiu khoàⁿ-liáu hut-jiân tám-hân; àm-siūⁿ kó-jiân chhin-chhiūⁿ hó͘ hō͘ lâng thang kiaⁿ, chiah chai kó͘-chá lâng teh kiò Hó͘-boè khe bô chhò. Beh tah ê tek-pâi kap chêng só͘ tah ê ēng tek-ko thiⁿ, thâu-á chi̍t-ê, boé-á chi̍t ê chiū thang koè-lâi koè-khì, taⁿ chiū m̄-sī lah, tek-pâi thâu chi̍t khûn toā-soh, khiā chi̍t lâng, pâi-tiong nn̄g lâng kia̍h tek-ko, tek-pâi boé lióng-pêng ê tek-ko khah tn̂g, ná chhin-chhiūⁿ si̍t-kó͘[sic.] boé, khe ê lâm-pak ū chún-pī lâng, muí pêng cha̍p-só͘ lâng. án-ni chún-pī liáu, chiū hō͘ tah-kheh chē tī tek-pâi tiong-ng, chiong pâi sak chìn tang chuí-thâu, chiah sak ê lâng pàng-chhiú, hit chiah tek-pâi hō͘ chuí chhiong lâu, liam-piⁿ tek-pâi thâu choán sai phiau-liû cha̍p-só͘[sic.] tn̄g chiū oá pak-pêng hoāⁿ, khiā hoāⁿ-piⁿ ê lâng tio̍h cháu khì sai-pêng thèng-hāu, tek-pâi thâu khiā teh ê lâng chiū chiong toā-soh hiat-chiūⁿ hoāⁿ-téng, hiah ê khe-piⁿ khiā-teh ê lâng khiú toā-soh, chhiû tek-pâi, chiū oá pak-pêng hoāⁿ. Goán chiah ê lâng tio̍h chò 2 pái chiah ē chiâu koè khe, bián kóng sî-kan huì-liáu chin-chē, joa̍h koh chhuì-ta, iā tio̍h khat-khó͘ chìn-hêng. Kàu Pó-táu khe, tah tek-pâi bô chhin-chhiūⁿ Hó͘-boé khe sim ê kip-liû. Chiūⁿ khàm-téng khoàⁿ Pak-táu peng-chān su-lēng-pō͘ ê khoàⁿ-pán; chiah chai Pó-táu sī Tâi-oân-oē ê im-piān. Chiū tī biō-chêng hioh-khùn, chia̍h-tàu, cheng-sîn hoê-ho̍k; chiū koh khí-sin, ná kiâⁿ ná hoaⁿ-hí, in-uī lō͘-piⁿ ê chhân ū chuí teh tn̂g lâu, chhân-hoāⁿ e̍h-e̍h, thô͘-sek o͘-o͘, kīn-hū chng-siā tek-uî bō͘-sēng, kám-kak chuí ê lī-ek tē-hng, siang-tang chhân ê kè-ta̍t sī tī chia.

Sūn soaⁿ-kha kiâⁿ Hoe-toâⁿ beh ji̍p siâⁿ, khoàⁿ Chiong-hoà siâⁿ tī Pat-koà soaⁿ kha sī tiōng-iàu tē-tiám, tuì lâm-mn̂g ji̍p, siang-pêng tiàm-thâu iáu lāu-jia̍t, kiâⁿ kàu Koan-im-têng, iû-ian hiuⁿ-ian chhèng kàu kui keng biō, chhin-chhiūⁿ tī o͘-hûn ê lāi-bīn, in-uī tī ke-tiong chin lāu-jia̍t ê iân-kò͘, oat Saⁿ-kak thang chiū kàu Sai-mn̂g lé-pài-tn̂g, hit-sî N̂g Thoân-tō Bō͘-sēng chhut-lâi gêng-chiap, tāi-ke hoaⁿ-hí, Lân I-seng kap Muî Bo̍k-su chiū hun-hoat khì tiàm Pak-mn̂g Iûⁿ--chhù, káⁿ sī ū tāi-seng chham-siâng hó-sè, goán chiū tiàm lé-pài-tn̂g.

Í-āu chiū pī-pān khui-īⁿ khoàⁿ chèng ê sū, chiū chiong lé-pài-tn̂g chêng-lo̍h chò i-kî-ji̍t lé-pài, kap hoān-chiá thèng-hāu-só͘, keh-piah tiong-lo̍h chò chín-chhat kiam hoat-io̍h[sic.], án-ni î-chhî, it-biān chhe lâng chhoē chhù thang bé.

Tāi-seng chhoē-tio̍h Se-mn̂g chò Muî Bo̍k-su, Lân I-seng in khiā-ke, siu-lí hó, chiū tuì Iûⁿ--chhù poaⁿ koè-lâi, I-koán chho͘-khui iáu-boē sím-mi̍h lâng chai, chiū ū ki-hoē ē-po͘-sî, khì kīn-hū pò͘-tō hêng-i. Phí-jîn kap Lân I-seng ē-po͘-sî tuì Chiong-hoà chhut-hoat khì Lo̍k-káng, ū tāi-seng soè chò pò͘-kàu-só͘, tī hia pò͘-tō kiam hêng-i, keh-ji̍t chiah tò-lâi. Hit-sî ū Hoâi-tek-tông I-seng Lí Tō-seng lâi sio-chhoē, chin hoaⁿ-hí, beh tī Lo̍k-káng tàu èng-oān. ia̍h bat kap I-seng chò-hoé kiâⁿ 4 phò͘ lō͘ khì Tâi-tiong, kàu uī àm-àm, tī Toā-tun soè chi̍t khàm tiàm chò pò͘-kàu-só͘, tī-hia iû-goân hêng-i pò͘-tō.

Koè-nî nî-thâu chiū poaⁿ koè-lâi hiān-sî ê I-īⁿ. Pún-koán kàu hiān-sî hū-jîn-pīⁿ-sek, keh-piah sī Lâm-tâu Ban, chit keng iáu-boē bé(hiān-sî bé liáu).

Só͘-í só͘-chāi khah khoah, chiu-uî jîn-bîn khah chai-iáⁿ; hoān-chiá ná chē, pún-chiâⁿ sī Tn̂g-soaⁿ A-tun kap phí-jîn, āu-lâi chiū A-kâu Gô͘ Hi-iông, A-lí-káng Lâu Chín-chhiong, Kong-á-nâ Ko Chài-tek iā lâi chò kiàn-si̍p-seng.

I-īⁿ chōng-hóng:- Chín-chhat ê chún-pī sī kiàn-si̍p-seng, kì chiū-chín hoān-chiá ê sìⁿ-miâ, chū-só͘, chit-gia̍p, liân-lêng, lâm-lú kap kî-thaⁿ.Nā í-keng bat lâi, chiū chhoē kū chhú-hong-chian, á-sī chín-liāu-lio̍k. Jiân-āu hō͘ Lân I-seng khoàⁿ chèng, khoàⁿ liáu; chiū hō͘ hoān-chiá chhú-hong-chian khì io̍h-kio̍k niá io̍h; hoān-chiá nā hù lé-pài ū tio̍h, chiū bián io̍h-chîⁿ; nā hù bô tio̍h, chiū siu tām-po̍h io̍h chîⁿ, lâi kéng-kài i hù lé-pài hō͘ tio̍h.

Phó͘-thong goā-kho:-Sī hō͘ hoān-chiá chē kui-lia̍t, bīn-chêng ū bé-í, í-ē ū thih tháng, i-chiá chiū pī-pān toā oáⁿ tò goā-kho io̍h chuí, chìm mî chi̍t phìⁿ chi̍t phìⁿ pun hō͘ hoān-chiá, hoān-chiá chiū tuì thiàⁿ kha á-sī thiàⁿ chhiú ê só͘-chāi ûn-ûn tih tâm; hō͘ chêng só͘ kô͘ ê io̍h-pò͘ sip-sip, chiū hó thang the̍h khí-lâi; I-seng lâi khoàⁿ, chiū kau-tāi kiàn-si̍p-seng; boah--ê, boah; sám--ê, sám; kô͘-sip--ê, kô͘-sip; boah io̍h-ko--ê, boah io̍h-ko, ū-sî siong-kháu tio̍h khàm chuí-nî, chiū kia̍h ka-to the̍h chuí-nî pò͘ tī chhiú-nih chiàu siong-bīn, îⁿ--ê tn̂g-tu--ê, saⁿ-kak la̍k-lô--ê, ka lâi khàm. Ū-ê iû-choá khàm goā-têng, chiah ēng phêng-toà[sic.] pau chit ê mî, sī ēng bô thoat iû ê mî, phêng-toà[sic.] sī bé Sai-iûⁿ-pò͘ lâi thiah ê, chū-jiân lóng tio̍h tāi-seng pī-pān .Chò chit khoán ê phó͘-thong goā-kho ê chin-chē.

Gán-kho:-Hoān-chiá iû-goân chē kui-lia̍t, soa-lia̍p chin chē, kiat-mo͘h sin-iām kū-iām, á-sī kak-mo͘h-iām, kong-chhái-iām bē chió, kî-û chhiú-su̍t tó-chiat, lāi-chiàng téng-téng. Sé-gán, tī-liâu, chá-sî iû-goân chin-chē.

Chhiú-su̍t:-Sī tuì i-kî só͘ khioh khí-lâi, bô-lūn goā-kho, lāi-chōng. Sán-hū-kho, gán-kho; tī pài-jī, á-sī pài-sì chhiú-su̍t, chiàu só͘ keng-koè sêng-chek chin hó, hō͘ kok tē-hng chin sìn-iōng. Chiong-hoà lâng kóng, Lân I-seng sī Chiong-hoà ê oa̍h-pu̍t.

Í-chiūⁿ tī un-hô ê sî-hāu tiàm Chiong-hoà hêng-i, thoân-kàu tī hā-thiⁿ, chiū soá khì Gān-lí Toā-siā hêng-i thoân-kàu, tē-jī jīm ê sî, ū chiong āu-piah lo̍h tang-pêng hō͘ Tong-pho Chip-sū tha̍h chi̍t-chàn chháu-chhù iûⁿ-lâu, khai 400 kho͘, iáu m̄-kam ēng hiah chē chîⁿ. Chiàu án-ni keng-koè chi̍t-jīm, kàu Chiong-hoà Lâm-kok bé liáu, kiàn-tiok hó, chiū bô khì tiàm Toā-siā, lóng tī Chiong-hoà.

## 漢羅（Ùi原文改寫）

南部教會醫療傳道史

接3月第10面

顏振聲

1941年5月674期               3-5

[訂正。羅醫生運棺，12日頂晡到岡山。神學生佮女學，小學攏代先佇岡山聽候，到位，就舉行葬式。這是西國教士中頭一个埋葬佇遐--的。到葬式了，A-iām來新樓，佇教室接著相捌的人，陳述羅醫生病狀佮經過極其慘傷予聽的人攏傷心流目屎。

前3月第9面「佇神學校教室舉行葬式彼段是土牧師」我記錯，取消]

佇皇紀2555年(A.D. 1895)十月尾對英國出發來台灣做傳教的工；廉德烈牧師(Rev A. B. Nielson)，梅監務牧師(Rev. C. N. Moody) 蘭Tāi-pi̍t醫生(Dr. D. Landsbro͘gh)，3人同船做伙來台灣。明治28：12：18到安平上山，蹛新樓；29年春天，有請林燕臣秀才做西賓，學本島話。到30年秋天就對新樓出發欲去彰化，就是蘭醫生，梅牧師坐轎，同行做煮食的人埔姜頭王Hoat佮鄙人，以及擔行李的人；規陣起身行舊時大路，到曾文溪坐竹排過溪火燒店歇暝，天光食飽閣起身，經過急水溪行新營大路，le̍k過八掌溪水窟頭就到嘉義，佇西門禮拜堂歇暗。第3日閣準備出發，經過打貓，牛tiâu溪，大埔林，越西北爿到西螺，佇拜堂過暝，彼時兩个少年人第4日做伙去彰化讀國語，就是廖Hoàn-chiong，廖Sam-tiong。出莊外就潦淺淺薄薄的水，問人講這是虎尾溪水，我心內親像真得意，行到溪中看濁水對東流過西，親像倒油一般，水聲沖動，目睭看了忽然膽寒；暗想果然親像虎予人通驚，才知古早人teh叫虎尾溪無錯。欲搭的竹排佮前所搭的用竹篙撐，頭仔一个，尾仔一个就通過來過去，今就毋是啦，竹排頭一囷大索，徛一人，排中兩人攑竹篙，竹排尾兩爿的竹篙較長，若親像翼股尾，溪的南北有準備人，每爿十數人。按呢準備了，就予搭客坐佇竹排中央，將排拺進東水頭，才拺的人放手，彼隻竹排予水沖流，連鞭竹排頭轉西漂流十數丈就倚北爿岸，徛岸邊的人著走去西爿聽候，竹排頭徛teh的人就將大索hiat上岸頂，遐的溪邊徛teh的人揪大索，chhiû竹排，就倚做北爿岸。阮遮的人著做2擺才會齊過溪，免講時間費了真濟，熱閣喙焦，也著克苦進行。到寶斗溪，搭竹排無親像虎尾溪心的急流。上崁頂看北斗兵站司令部的看板；才知寶斗是台灣話的音便。就佇廟前歇睏，食晝，精神回復；就閣起身，那行那歡喜，因為路邊的田有水teh長流，田岸阨阨，土色烏烏，近附莊社竹圍茂盛，感覺水的利益地方，雙冬田的價值是佇遮。

順山跤行花壇欲入城，看彰化城佇八卦山跤是重要地點，對南門入，雙爿店頭猶鬧熱，行到觀音亭，油煙香煙衝到規間廟，親像佇烏雲的內面，因為佇家中真鬧熱的緣故，斡三角通就到西門禮拜堂，彼時黃傳道茂盛出來迎接，大家歡喜，蘭醫生佮梅牧師就分發去踮北門楊--厝，敢是有代先參詳好勢，阮就踮禮拜堂。

以後就備辦開院看症的事，就將禮拜堂前落做i-kî日禮拜，佮患者聽候所，隔壁中落做診察兼hoa̍t-藥，按呢維持，一面差人揣厝通買。

代先揣著西門做梅牧師，蘭醫生in徛家，修理好，就對楊--厝搬過來，醫館初開猶未甚物人知，就有機會下晡時，去近附佈道行醫。鄙人佮蘭醫生下晡時對彰化出發去鹿港，有代先稅做佈教所，佇遐佈道兼行醫，隔日才倒來。彼時有懷德堂醫生李Tō-seng來相揣，真歡喜，欲佇鹿港鬥應援。亦捌佮醫生做伙行4舖路去台中，到位暗暗，佇大墩稅一蓋店做佈教所，佇遐猶原行醫佈道。

過年年頭就搬過來現時的醫院。本館到現時婦人病室，隔壁是南投Ban，這間猶未買(現時買了)。

所以所在較闊，周圍人民較知影；患者那濟，本成是長山A-tun佮鄙人，後來就阿猴吳Hi-iông，阿里港劉Chín-chhiong，公仔林高Chài-tek也來做見習生。

醫院狀況：- 診察的準備是見習生，記就診患者的姓名，住所，職業，年齡，男女佮其他。若已經捌來，就揣舊處方箋，抑是診療錄。然後予蘭醫生看症，看了；就予患者處方箋去藥局領藥；患者若赴禮拜有著，就免藥錢；若赴無著，就收淡薄藥錢，來警戒伊赴禮拜予著。

普通外科：-是予患者坐規列，面前有馬椅，以下有鐵桶，醫者就備辦大碗倒外科藥水，浸棉一片一片分予患者，患者就對疼跤抑是疼手的所在勻勻滴澹；予前所糊的藥布濕濕，就好通提起來；醫生來看，就交代見習生；抹--的，抹；sám--的，sám；糊sip--的，糊sip；抹藥膏--的，抹藥膏，有時傷口著蓋水呢，就攑鉸刀提水呢布佇手裡照傷面，圓--的長株--的，三角六lô--的，鉸來蓋。有的油紙蓋外層，才用繃帶包這个棉，是用無脫油的的棉，繃帶是買西洋布來拆的，自然攏著代先備辦。做這款的普通外科的真濟。

眼科：-患者猶原坐規列，沙粒真濟，結膜新炎舊炎，抑是角膜炎，光彩炎袂少，其餘手術tó-chiat，lāi-chiàng等等。洗眼，治療，早時猶原真濟。

手術：-是對i-kî所抾起來，無論外科，內臟。產婦科，眼科；佇拜二，抑是拜四手術，照所經過成績真好，予各地方真信用。彰化人講，蘭醫生是彰化的活佛。

以上佇溫和的時候踮彰化行醫，傳教佇夏天，就徙去Gān-lí大社行醫傳教，第二任的時，有將後壁落東爿予Tong-pho執事疊一棧草厝洋樓，開400箍，猶毋甘用遐濟錢。照按呢經過一任，到彰化Lâm-kok買了，建築好，就無去踮大社，攏佇彰化。
