---
title: "台島消息"
categories:
  - 散文
tags:
  - 無lo̍h名
toc: true
toc_sticky: true
---

# Tâi-tó Siau-sit

## 文獻資訊

| 項目 | 資料 |
|---|---|
| 作者 | 無lo̍h名 |
| 卷期 | 台灣教會報 |
| 卷期 | 第347卷 |
| 日期 | 1914/2 |
| 頁數 | 11 |

## 白話字（原文數位化）

Tâi-tó Siau-sit.

1914.02. 347Koàn P.11

Kiú-khiok-tông, A-kâu, khai-thong. ēng 3 nî ê kang-tiâⁿ khai 230,0000 kho͘ ê só͘-huì, lâi tsō Kiù-khiok-tông kàu A-kâu ê thih-tō. It poaⁿ ê jîn-sū kú-kú teh liâu-bāng, kàu tī Tāi-chèng 2 nî 12 goe̍h 20 hō chiàⁿ khai-thong soà êng-gia̍p.

àn tuì Kiú-khiok-tông kàu A-kâu lí-thêng ū 4-5 Eng-lí ; chhia-huì muí-lâng saⁿ-téng chhiah kak sì gîn.    Chit tsām thih-tō tē it tiōng-lân chiū-sī Tām-tsuí-khe. Ta̍k-nî nā kàu khiā-chhiu kau-thong siông-siông tō͘-choat. Taⁿ ū kàu-gia̍h ióng ê thih-kiô,ǹg-bāng bô hit hō ê tsó͘-keh. Só͘ khoà-lū--ê chiū-sī khe-po͘ hiah ê lō͘, lóng sī ēng soa thūn-ê; nā kàu khiā-chhiu , hiah ê lō͘ m̄-tsai tòng ē tiâu á-bē? Koat-tēng tī 2 goe̍h 15 hō beh tī A-kâu kú-hêng Khai-thong-sek ê lāu-jia̍t.

Tsuí-tō thong-tsuí. KA-gī sī put-chí ū miâ ê só͘-tsāi, kî-û ta̍k hāng khiok lī-piān, tē-it khoat-hām--ê chiū-sī khiàm chiáⁿ-tsuí. Chèng-hú ū khoà-lū chit tsân só͘-í huì toā-toā sim-sîn, khai chē-chē só͘-huì (oá 60 bān kho͘), lâi khui saⁿ phò͘ goā lō͘ ê tsuí-tō kàu KA-gī. Taⁿ tī Tāi-chèng 2 nî 12 goe̍h 20 hō ū chhì-giām hó-sè, keh-ji̍t chiū tsún chèng lâng kong-iōng.

Tiong-ha̍k-hāu. Tiong-ha̍k-kho siat-li̍p sī tī  Bêng-tī 31 nî 3 goe̍h, tsóng-sī hit-sî bô to̍k-li̍p, sī hū-sio̍k tī Kok-gú ha̍k-hāu lāi. Kàu Bêng-tī 40 nî 5 goe̍h chiah hoat-pò͘ Tiong-ha̍k-hāu ê koaⁿ-chè, soà siat-hoat khí Tiong-ha̍k-hāu. Kàu Beng-tī 42 nî 4 goe̍h chiū poaⁿ-soá khì sin ê hāu-sià, tuì án-ni chiū kap Kok-gú ha̍k-hāu lóng bô kan-sia̍p.

Lūn Kok-gú ha̍k-hāu toā-poàⁿ sī uī-tio̍h kà Tâi-oân lâng ,iáu-kú Ji̍t-pún lâng ē sái-tit ji̍p. Tiong-ha̍k-hāu tsoan-tsoan sī kà Ji̍t-pún lâng Tâi-oân lâng bē sái-tit ji̍p. iū-koh chit ê ha̍k-hāu toaⁿ-toaⁿ siat chi̍t keng tī Tâi-pak nā-tiāⁿ.

Tī kuí-nā nî chêng, lâm-pō͘ ê Ji̍t-pún lâng phài lâng chhut-thâu kap Tsóng-tok-hú kau-sia̍p, kóng tī Tâi-lâm eng-kai ia̍h tio̍h siat chi̍t keng. Hit-sî in-uī keng-huì khoat-hoa̍t, m̄-káⁿ ún-tsún. M̄-kú hiah ê lâng bô beh pàng-soah, tiāⁿ-tiāⁿ chhui-pek kiû-thó. Kàu tī kū-nî chiū chiàu in só͘ chhéng, soà phài lâng khàm-tsa o̍h-tē. Taⁿ í-keng tiāⁿ-tio̍h tī Tâi-lâm toā pak mn̂g goā liān-peng-tiûⁿ. án-ni khiok sī chin kiong-hí, m̄-kú Tâi-oân lâng bô tsāi-lāi !

Kū-nî tiong-pō͘ ê chì-sū khoàⁿ-tio̍h án-ni, ia̍h hùn-hoat kóng, Chèng-hú só͘ siat ê Tiong-o̍h lóng sī chò Loē-tē lâng ê lō͘-ēng,Tâi-oân lâng bô hūn,eng-kai tio̍h tuì chèng-hú pín-chhéng lâi ka-tī siat chi̍t keng. In chiū kú-chiàn kuí-nā lâng chò tāi-piáu-chiá khì Tâi-pak tuì Tsóng-tok kap Bîn-chèng tióng-koaⁿ tîn-chêng. Chiàu Tâi-tiong ê sin-bûn só͘-kì, sǹg sī í-keng ún-tsún ê khoán, tāi-io̍k tī kin-nî 4 goe̍h chiū ē sêng-li̍p. Hiān-sî in í-keng tê jī-tsa̍p goā bān kho͘ piān-piān, nā ún-tsún ê jī-iūⁿ kàu, chiū liâm-piⁿ tio̍k-chhiú heng-kang.

## 漢羅（Ùi原文改寫）

台島消息。

1914.02 347卷 P.11

九曲堂，阿猴，開通。用3年的工程開230,0000箍的所費，來造九曲堂到阿猴的鐵道。一般的人士久久teh瞭望，到佇大正2年12月20號正開通紲營業。

按對九曲堂到阿猴里程有4-5英哩；車費每人三等赤角四銀。這站鐵道第一重難就是淡水溪。逐年若到徛秋交通常常杜絕。Taⁿ有夠額勇的鐵橋，向望無彼號的阻隔。所掛慮--的就是溪埔遐的路，攏是用沙囤的；若到徛秋，遐的路毋知擋會tiâu抑袂？決定佇2月15號欲佇阿猴舉行開通式的鬧熱。

水道通水。嘉義是不止有名的所在，其餘逐項卻利便，第一缺陷--的就是欠汫水。政府有掛慮這層所以費大大心神，開濟濟所費(倚60萬箍)，來開三舖外路的水道到嘉義。Taⁿ佇大正2年12月20號有試驗好勢，隔日就準眾人公用。

中學校。中學科設立是佇明治31年3月，總是彼時無獨立，是附屬佇國語學校內。到明治40年5月才發布中學校的官制，紲設法起中學校。到明治42年4月就搬徙去新的校舍，對按呢就佮國語學校攏無干涉。

論國語學校大半是為著教台灣人，iáu-kú日本人會使得入。中學校專專是教日本人台灣人袂使得入。又閣這个學校單單設一間佇台北nā-tiāⁿ。

佇幾若年前，南部的日本人派人出頭佮總督府交涉，講佇台南應該亦著設一間。彼時因為經費缺乏，毋敢允准。毋kú遐的人無欲放煞，定定催逼求討。到佇舊年就照in所請，紲派人勘查學地。Taⁿ已經定著佇台南大北門外練兵場。按呢卻是真恭喜，毋kú台灣人無在內！

舊年中部的 志士看著按呢，亦奮發講，政府所設的中學攏是做內地人的路用，台灣人無份，應該著對政府聘請來家己設一間。In就舉薦幾若人做代表者去台北對總督佮民眾長官陳情。照台中的新聞所記，算是已經允准的款，大約佇今年4月就會成立。現時in已經提二十外萬箍便便，若允准的字樣到，就連鞭著手興工。
