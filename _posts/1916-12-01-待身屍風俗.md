---
title: "待身屍風俗"
categories:
  - 無分類
tags:
  - 陳添旺 Tân Thiam-ōng
toc: true
toc_sticky: true
---

# Thāi Sin-si Hong-sio̍k

## 文獻資訊

| 項目 | 資料 |
|---|---|
| 作者 | 陳添旺 Tân Thiam-ōng |
| 卷期 | 台灣教會報 |
| 卷期 | 第381卷 |
| 日期 | 1916/12 |
| 頁數 | 6-7 |

## 白話字（原文數位化）

Thāi Sin-si Hong-sio̍k

(Tân Thiam-ōng kì).

1916. 12, no. 381, pp. 6-7

Chêng ū siá kuí-jī ìn tī Kàu-hoē-pò sī kán-kán nā-tiāⁿ, (Khoàⁿ 10 ge̍h 5 bīn). Ū lâng ài chai khah siông-sè, só͘-í koh pī-pān lâi chham-khó. Goá sī tuì soè-hàn sī-toā lâng tit-tio̍h tō-lí, bô siáⁿ chai-iáⁿ, sī chhéng-kàu kuí-nā ê lāu-lâng khah chai. Ta̍k só͘-chāi ê bô saⁿ-tâng. Taⁿ só͘ siá-ê nā ū chhò, á-sī bô kàu-gia̍h, chhiáⁿ saⁿ chí-sī iā siá lâi pó͘-chiok. Sui-sī kū-ê lán bô ēng iā sī ū lī-ek. Chi̍t hāng thang chai bô sìn tō-lí ê kan-khó͘; koh chi̍t hāng thang chai in ê sit-bê, soà ēng in sit-bê ê só͘-chāi pò in chai, hō͘ in chai m̄ tio̍h kan-khó͘, lâi hoán-hoé koé-pìⁿ.

Lâng bē sí ū seng pī-pān hoan-hù I ê kiáⁿ-sun tio̍h kā I khui hûn-lō͘, á-sī khui hé-kng, chiū-sī chhiau-tō͘ choè kong-tek. án-ni khoàⁿ i, sio̍k-jîn khuì-tn̄g ta̍k hāng khiàm, koh īⁿ-toan, khiàn-sńg, kiaⁿ-hiâⁿ kóng boē liáu. Sí-lo̍h kín ēng chi̍t tè chio̍h-thâu hō͘ I choè chím-thâu, ì-sù kóng oē pó-pì kiáⁿ-sun thâu-khak tēng, iā kā I kóng, "Chêng sī phoà-pīⁿ, taⁿ lóng ióng-kiāⁿ khì kìⁿ kong, kìⁿ má kìⁿ chhin-lâng." Chiū pī-pān chi̍t oáⁿ kha-bé-pn̄g, chiam-chiam, chi̍t lia̍p nn̄g chai tī tiong-ng, chhah chi̍t siang tī, sio-hiuⁿ kā I ho͘-chhiáⁿ tio̍h lâi kàm-la̍p. Chia̍h pá-pá ū la̍t thang kiâⁿ-lō͘, keng-kè Bông-hûn-soaⁿ kā I kóng, "Bông-hûn soaⁿ-lō͘ chin pháiⁿ kiâⁿ, lí tio̍h sió-sim." iā sio kha-bé-choá sī beh hō͘ I choè lō͘-huì, koh tiám chi̍t ki teng-hé tī sin-piⁿ, beh hō͘ I chhiō-kng. Hit sî muí-ji̍t hàu saⁿ tǹg, ēng nn̄g ê chîⁿ kat saⁿ-liân choè poe-chîⁿ, nā ho͘-chhiáⁿ ū poa̍h-poe, nā chi̍t ê chhiò, chi̍t ê khap sī ún-poe ū hoaⁿ-hí.

Tio̍h khit chuí kā sí lâng soé seng-khu. Hit sî chèng hàu-lâm, hàu-lú chhēng moâ toē (Ū lâng sī tà sí-lâng péng-sî chhēng ê saⁿ) ai-khàu kàu chuí-piⁿ kuī-lo̍h ho͘-chhiáⁿ sio hiuⁿ sio gûn-choá beh kā chuí-kong, chuí-pô boé chuí, ēng nn̄g ê chîⁿ kat âng-soàⁿ hiat-lo̍h chuí, chiū ēng sin ê khaⁿ hiòng chuí-bé iúⁿ-chuí. In kóng chuí sio̍k chuí-koaⁿ, chuí-sîn chiáng-koán bô boé bô thang ēng. āu-lâi ai-khàu tò-tńg, chiū ēng chi̍t tè sin pò͘ ùn-chuí, tuì chêng soé saⁿ ē, āu soé sì ē, ì-sù sī kóng chêng saⁿ, āu sì, hó pháiⁿ kui lí ka-kī, chiū-sī chêng ê hó pháiⁿ sí lâng chīn kui-khì. iā kā I thì-thâu, chhēng oê, chhēng be̍h hó-sè, tì bō tiuⁿ-chhēng, ū lâng chhēng gō͘ têng, chhit têng, cha̍p-it têng, ēng sí-lâng beh chhēng ê goā saⁿ kuí-nā niá seng hō͘ oa̍h lâng thò, I ê kiáⁿ-sun kéng chi̍t lâng the̍h chi̍t phoè moâ kǹg pah-jī chîⁿ, siang-chhiú khui-moâ , saⁿ ta̍k niá choè-chi̍t-ē. Hit ê lâng thâu tì loe̍h, kha ta̍h í-téng, thò-hó chiū chia̍h tiⁿ ê mī-soàⁿ, sī kóng oē tn̂g hè-siū. āu-lâi loe̍h-á hē tī chhù-téng, í chhia-tó, the̍h sí lâng ê saⁿ ēng bô thuî-chhìn lâi chhìn, ì-sù sī kóng, "Chhìn chin khí sī lín kiáⁿ-sun ēng chîⁿ boé chin kàu-gia̍h." ēng bí-táu lâi sîn hit pah-jī chîⁿ kóng hó oē, "Bí-táu tân kiáⁿ-sun thang boé chhân." Hiah ê chîⁿ kat chhiú-bé chîⁿ, ì-sù sī kóng sī-toā lâng lâu ê chhiú-bé. Kā sí lâng chhēng saⁿ tio̍h chhiàng, tah-lo̍h chi̍t niá sī bó͘ lâng hō͘ lí, nā bô, lâng oē chhiúⁿ-khì.

Chhēng hó chiū ēng cha̍p-jī oáⁿ, á-sī la̍k oáⁿ, kā I sî-siⁿ, koan-chhâ-koà páiⁿ-lìn-tńg pâi mi̍h lâi hàu, ēng tī-thâu pí hō͘ sí lâng chia̍h, tī-bé sī kiáⁿ-sun teh chia̍h-ê, kóng, "Tī-thâu chhī lí lāu, tī-bé chhī kiáⁿ-sun." Kā i kóng, "Chia̍h bah chhiò hah-hah, chia̍h ke puî se-se," ì-sù sī kiáⁿ-sun hó khoán-thāi i. Koh ū hun-piat tī-sî sí, nā thâu-chá sí, kóng lâu saⁿ tǹg hō͘ kiáⁿ-sun chia̍h, téng-po͘ sí, kóng lâu nn̄g tǹg, ē-po͘ sí, kóng lâu chi̍t tǹg. Nā àm-sî sí kóng saⁿ tǹg lóng chia̍h liáu-liáu, tio̍h kín kā I kiû chi̍t tǹg tò-tńg, thang hō͘ kiáⁿ-sun chia̍h, nā bô, oē bô thang chia̍h. Kàu hàu-pá chiū ēng thô-á-ki phah-káu, ēng pn̄g-oân hō͘ káu chia̍h, kóng nā kàu Bông-hûn hiám-khiⁿ ū káu beh lâi kā lí, tio̍h ēng thô-ki kā I phah, hiah ê pn̄g-oân hō͘ I chia̍h, chiū boē kā lí. Hoān-hù chheng-chhó, chiū siu-ji̍p koan-chhâ.

Koh chi̍t khoán ê lâng ēng pe̍h-pò͘ tuì thâu kha siang-thâu chat kàu tō͘-châi ū chi̍t luí liân-hoe, ná chhâ chi̍t-iūⁿ, kóng nā kàu Bông-hûn-khiⁿ, lâng beh lia̍h lí, kóng sī lìn chhâ-kho͘, chiū thang tô-siám-khì. Ū ēng hé-hu sù koan-toé, kóng nā chêng só͘ ū ê pháiⁿ lóng hé-hu sò-khì. Nā ū lú-chú muí lâng ēng chhit-chhioh pe̍h-pò͘ chū koan-toé, tuì kha-bé lì chi̍t tè kóng sī beh tò-khì pau chhân-khoè. iā ēng chi̍t niá ê koan-chhio̍h. Sí lâng lo̍h koan ēng chi̍t tè pe̍h-pò͘ uī lâng ê siōng khàm tī téng-bīn miâ kiò chia sin-koan kā I lì choè-pêng, kóng hó kui goán, pháiⁿ kui lí, lí hó thâu, kiáⁿ-sun hó bé. Téng-bīn khàm chi̍t niá chuí-phē[sic.], tiong-ng thiⁿ chi̍t tè âng-pò͘. Choè chi̍t ê chím-thâu, chi̍t thâu thīⁿ chi̍t chhioh pò͘ choè koe, miâ kiò koe-chím; chi̍t thâu thīⁿ káu-mn̂g, kóng "Kàu Im-kan thiaⁿ koe-thî káu puī ê siaⁿ, tio̍h kín cháu, nā bô, oē hō͘ lâng lia̍h-khì." Chi̍t niá kè-soaⁿ-khò͘, khò͘-kha ji̍p gûn-choá, chi̍t kha chiàⁿ-tńg, chi̍t kha péng tò-tńg, kóng sī chêng siⁿ-sì chioh lâi chhut-sì beh hêng I, kàu Bông-hûn-kiô hiat hō͘ i, thèng-hāu i péng bē hó-sè lí chiū cháu-khì lah.

ēng gûn-choá chhit sí lâng ê chhuì, iā ēng kim gûn that chhuì, ì-sù kóng siⁿ-chêng ū kóng pháiⁿ-oē, pháiⁿ chhuì ê sū, taⁿ Giâm-kun nā chek-pī, lí thang the-sî kóng, "Goá sī kim-chhuì, bô lām-sám kóng, koh goá chhuì kâm-kim kap gûn boē-oē kóng pháiⁿ oē." Koh oa̍h lâng nā ū chhàu-kha, siⁿ-thiàⁿ, phoà-pīⁿ, ū m̄ hó ê só͘-chāi ê lâng, ēng gûn-choá chhit hit ê m̄ hó ê só͘-chāi, chiong chit ê gûn-choá hē tī koan-chhâ-lāi, ì-sù kóng, "Pháiⁿ-ê lóng kui lí sí lâng", kiû i pó-pì in oa̍h lâng hó. ēng nn̄g sian tāi-jîn hē tī sí lâng ê chhiú, kā I kóng, "Chi̍t-ê sī chheng-khì-ko, chi̍t-ê sī léng-lī-só, beh hō͘ lí choè chhe-ēng."

iā ēng chi̍t ki chhâ-soe at choè nn̄g koe̍h, chi̍t chat soè-ê hō͘ sí lâng, toā-ê hō͘ kiáⁿ-sun, ì-sù kóng, "Lí tit chió, kiáⁿ-sun tit choē, lí tit pháiⁿ, kiáⁿ-sun tit hó." ēng chio̍h-thâu, tāu-pô͘, se̍k-nn̄g tī koan-lāi, kā I kóng, "Tio̍h chio̍h-thâu noā, tāu-pô͘ chhut-gê, nn̄g chhut-kiáⁿ, chiah thang kap bó͘-kiáⁿ pē-bú, kiáⁿ-sun, chhin-lâng saⁿ-kìⁿ, sí tio̍h kui-sim khì, sī lí kam-goān, m̄ thang lâi chhù-chêng, chhù-āu, kiaⁿ-toā kiaⁿ-soè". Tō-sū kā I siu-o͘, ēng chi̍t phoè moâ uî tī koan-chhâ-piⁿ, só͘ ū ê chhin-lâng lâi khan hit phoè moâ, tō-sū kia̍h to lâi koah kóng, koah bó͘-kiáⁿ kuì-khau, pē-bú kuì-khau, hiaⁿ-tī kuì-khau, chhin-lâng kuì-khau. Koh ēng chi̍t pé hm̂-chháu lâi chām-thâu, ì-sù sī kóng, "Chám-chháu tn̄g-kun lī-lī, bô oan-kuí thang lâi saⁿ kau-tîⁿ."

Nā sí bó͘ tiōng-hu kia̍h hō͘-soàⁿ, pē pau-ho̍k kiâⁿ tuì koan-chhâ téng kè, ì-sù sī kóng hiau-hiông saⁿ-lī beh khì kè-hoan, chiah boē chhoā I khì sí. Ū lâng hoan-hù in bó͘ kóng, "Sím-mi̍h só lí seng kiâⁿ, sím-mi̍h ko iā kiâⁿ, kiâⁿ khì bó͘ só͘-chāi chiah koh thīn chhin-chiâⁿ. Chiū khàm koan-chhâ-koà, kng chhut toā-tiâⁿ. Nā sí lāu-kong, hit sî lāu-pô kia̍h koáiⁿ-á chē tī mn̂g-piⁿ kóng, "Lāu-kong kng khì tâi, lâu-pô chiú chîⁿ-châi." Nā sí gín-á, lāu-bó kia̍h koáiⁿ phah koan-chhâ-thâu, kóng i hiau-hiông, put-hàu, chin m̄ hoaⁿ-hí ê ì-sù. Koan-chhâ kng tńg-lâi chiū ēng chi̍t táu bí, chi̍t koāⁿ chîⁿ teh tī koan-téng, kàu beh khì siu sí-lâng, chiah the̍h khí-lâi. Koh ū lâng pò͘-thang, ēng koan-chhâ toé sí-lâng hē tī chhù-lāi chin kú, kàu hó ji̍t chiah chhut soaⁿ, hō koan-chhâ ê miâ Toā-chhù.

## 漢羅（Ùi原文改寫）

待身屍風俗

(陳添旺記)。

1916.12，no.381，pp.6-7

前有寫幾字印佇教會報是簡簡nā-tiāⁿ，(看10月5面)。有人愛知較詳細，所以閣備辦來參考。我是對細漢序大人得著道理，無啥知影，是請教幾若的老人較知。逐所在的無相同。今所寫的若有錯，抑是無夠額，請相指示也寫來補足。雖是舊的咱無用也是有利益。一項通知無信道理的艱苦；閣一項通知in的失迷，紲用in失迷的所在報in知，予in知毋著艱苦，來反悔改變。

人未死有先備辦吩咐伊的囝孫著共伊開魂路，抑是開火光，就是超度做功德。按呢看伊，俗人氣斷逐項欠，閣異端，譴損，驚惶講袂了。死落緊用一塊石頭予伊做枕頭，意思講會保庇囝孫頭殼tīng，也共伊講，「前是破病，今攏勇健去見公，見媽見親人。」就備辦一碗跤尾飯，尖尖，一粒卵栽佇中央，插一雙著，燒香共伊呼請著來鑒納。食飽飽有力通行路，經過亡魂山共伊講，「亡魂山路真歹行，你著小心。」也燒跤尾紙是欲予伊做路費，閣點一支燈火佇身邊，欲予伊炤光。彼時每日孝三頓，用兩个錢結相連做桮錢，若呼請有跋桮，若一个笑，一个磕是允杯有歡喜。

著乞水共死人洗身軀。彼時眾孝男，孝女穿麻苧(有人是罩死人péng時穿的衫)哀哭到水邊跪落呼請燒香燒銀紙欲共水公，水婆買水，用兩个錢結紅線hiat落水，就用新的坩向水尾舀水。In講水屬水官，水神掌管無買無通用。後來哀哭倒轉，就用一塊新布搵水，對前洗三下，後洗四下，意思是講前三，後四，好歹歸你家己，就是前的好歹死人盡歸去。也共伊剃頭，穿鞋，穿襪好勢，戴帽張穿，有人穿五重，七重，十一重，用死人欲穿的外衫幾若領先予活人套，伊的囝孫揀一人提一phoè麻貫百二錢，雙手開麻 ，衫逐領做一下。彼个人頭戴笠，跤踏椅頂，套好就食甜的麵線，是講會長歲壽。後來笠仔下佇厝頂，椅捙倒，提死人的衫用無錘秤來秤，意思是講，「秤真起是恁囝孫用錢買真夠額。」用米斗來承彼百二錢講好話，「米斗霆囝孫通買田。」遐的錢去結手尾錢，意思是講序大人留的手尾。共死人穿衫著唱，tah-lo̍h一領是某人予你，若無，人會搶去。

穿好就用十二碗，抑是六碗，共伊辭生，棺材蓋páiⁿ輾轉排物來孝，用箸頭比予死人食，箸尾是囝孫咧食的，講，「箸頭飼你老，佇尾飼囝孫。」共伊講，「食肉笑hah-hah，食雞肥se-se，」意思是囝孫好款待伊。閣有分別tī時死，若頭早死，講留三頓予囝孫食，頂晡死，講留兩頓，下晡死，講留一頓。若暗時死講三頓攏食了了，著緊共伊求一頓倒轉，通予囝孫食，若無，會無通食。到孝飽就用桃仔枝拍狗，用飯丸予狗食，講若到亡魂險坑有狗欲來共你，著用桃枝共伊拍，遐的飯丸予伊食，就袂共你。吩咐清楚，就收入棺材。

閣一款的人用白布對頭跤雙頭紮到肚臍有一蕊蓮花，若柴一樣，講若到亡魂坑，人欲掠你，講是輾柴箍，就通逃閃去。有用火灰sù棺底，講若前所有的歹攏火灰sò去。若有女子每人用七尺白布苴棺底，對跤尾剺一塊講是欲倒去包田契。也用一領的棺蓆。死人落棺用一塊白布為人的像蓋佇頂面名叫遮新棺共伊剺做爿，講好歸阮，歹歸你，你好頭，囝孫好尾。頂面蓋一領水帕，中央添一塊紅布。做一个枕頭，一頭紩一尺布做雞，名叫雞枕；一頭紩狗門，講「到陰間聽雞啼狗吠的聲，著緊走，若無，會予人掠去。」一領過山褲，褲跤入銀紙，一跤正轉，一跤反倒轉，講是前生世借來出世欲還伊，到亡魂橋hiat予伊，聽候伊反袂好勢你就走去啦。

用銀紙拭死人的喙，也用金銀窒喙，意思講生前有講歹話，歹喙的事，今閻君若責備，你通推辭講，「我是金喙，無濫糝講，閣我喙含金佮銀袂會講歹話。」閣活人若有臭跤，生疼，破病，有毋好的所在的人，用銀紙拭彼个毋好的所在，將這个銀紙下佇棺材-內，意思講，「歹的攏歸你死人」，求伊保庇in活人好。用兩身大人下佇死人的手，共伊講，「一个是清氣哥，一个是伶俐嫂，欲予你做差用。」

也用一支柴梳遏做兩橛，一節細的予死人，大的予囝孫，意思講，「你得少，囝孫得濟，你得歹，囝孫得好。」用石頭，豆酺，熟卵佇棺內，共伊講，「著石頭爛，豆酺出芽，卵出囝，才通佮某囝爸母，囝孫，親人相見，死著規心去，是你甘願，毋通來厝前，厝後，驚大驚細」。道士共伊收烏，用一phoe麻圍佇棺材邊，所有的親人來牽彼phoè麻，道事攑刀來割講，割某囝kuì-khau，爸母kuì-khau，兄弟kuì-khau，親人kuì-khau。閣用一把茅草來斬頭，意思是講，「斬草斷根離離，無冤鬼通來相交纏。」

若死某丈夫攑雨傘，背包袱行對棺材頂過，意思是講僥雄相離欲去過番，才袂chhoā伊去死。有人吩咐in某講，「甚物嬸你先行，甚物哥也行，行去某所在才閣伨親成。就蓋棺材蓋，扛出大埕。若死老公，彼時老婆攑柺仔坐佇門邊講，「老公扛去埋，留婆守錢財。」若死囡仔，老母攑枴拍棺柴頭，講伊僥雄，不孝，真毋歡喜的意思。棺材扛轉來就用一斗米，一捾錢硩佇棺頂，到欲去收死人，才提起來。閣有人布桶，用棺材貯死人下佇厝內真久，到好日才出山，號棺材的名大厝。
