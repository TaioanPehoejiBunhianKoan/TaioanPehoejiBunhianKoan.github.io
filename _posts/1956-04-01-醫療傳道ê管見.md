---
title: "醫療傳道ê管見"
categories:
  - 散文
tags:
  - 無lo̍h名
toc: true
toc_sticky: true
---

# I-liâu thoân-tō ê koán-kiàn

## 文獻資訊

| 項目 | 資料 |
|---|---|
| 作者 | 無lo̍h名 |
| 卷期 | 台灣教會報 |
| 卷期 | 第808卷 |
| 日期 | 1956/4 |
| 頁數 | 5 |

## 白話字（原文數位化）

1956 nî 4 goe̍h p.5

I-liâu thoân-tō ê koán-kiàn

(Siā Huī chok)

Chit kuí nî kàu-hoē tong-kio̍k ū chi̍t ê iàu-kín ê kiò-ho͘ P. K. U., i-liâu thoân-tō sī chit ê chó͘-chit ê tiong-kan ê chi̍t pō͘-hūn. P.K.U.sī chhin-chhiūⁿ chhiū-sin, I-liâu thoân-tō-piū sī chhin-chhiūⁿ chi̍t oe nā-tiāⁿ. Chit ki oe beh tit-tio̍h kiān-choân ê hoat-tián, tek-khak tio̍h ū kiān-choân ê chhiū-sin kiong-kip i ê ióng-hun ū kàu-gia̍h choè khuì-la̍t chiah oē thang hoat-hui i choè ki ê le̍k-liōng. Lán beh lūn i-liâu thoân-tō ê sî, sī khiā tī kiān-choân P. K. U. ê chó͘-chit téng lâi kóng. Goá siūⁿ i-liâu thoân-tō tio̍h ū ē-bīn 3 hāng ê iàu-sò͘ chiah oē sêng-kong.

1. Tio̍h ū tú-hó ê kang-chok jîn-oân.

Kang-chok jîn-oân siōng iàu-kín ê chiū-sī i-seng. I-seng sī chhin-chhiūⁿ iá-kiû ê tâu-chhiú, tē-it éng-hióng i-liâu-thoân choân-thé ê sêng-chek. Taⁿ i-seng tio̍h ū sìn-gióng, thiàⁿ lâng, kam-goān hi-seng, m̄ kiaⁿ lô-khó͘, koh tio̍h ū hó ê kī-su̍t. Chiong-hoà i-koán tī koè-khì ū chhòng-sêng hui-siông ê sêng-chek tī Tâi-oân i-liâu thoân-tō ê le̍k-sú-chiūⁿ, m̄-nā án-ni, hiān-sî iā sī tī put-toān ê chìn-pō͘ hoat-tián tiong. I-koán beh koh sin kiàn-tioh ê tāi-chì sī chiâⁿ-choè thong Lâm-pō͘ kàu-hoē só͘ koan-sim ê chi̍t hāng. Chit ê hui-hông ê sêng-chek lán lóng chai sī tuì Lân I-seng nn̄g tāi (pē-kiáⁿ) ēng sio-siāng ê sìn-gióng, thiàⁿ-thàng, hi-seng, í-ki̍p hó ê kī-su̍t lâi kiat chiâⁿ ê. Lán i-liâu thoân-tō tek-khak tio̍h ū chit khoán ê kī-su̍t jîn-châi chiah oē thang sêng-kong.

2. Tio̍h ū hó ê kang-chok tē-tiám.

I-seng beh khai-gia̍p hit ê tē-tiám chin iàu-kín; sio-siāng án-ni, i-liâu thoân-tō tio̍h kéng tú-hó ê tē-tiám. Chū-bîn sàn-chhiah bô tú-hó ê i-seng, koh chin khiàm-ēng hok-im ê sō͘-chāi. Só͘ teh kóng iân-hái tē-khu si̍t-chāi ū sek-ha̍p chiah e tiâu-kiāⁿ. Put-kò kap thoân-tō-tuī choè î-tōng-sèng ê i-liâu khah hó á-sī tī tiāⁿ-tio̍h ê só͘-chāi soán-te̍k kuí uī lâi kang-chok khah hó, che sī thang chhim-chhim siūⁿ ê būn-tê. Ná beh choè soan-thoân-sèng ê, chiū î-tōng-sèng khah ha̍h; nā-sī si̍t-chit-tek khah ū lī-ek toē-hng, goá siūⁿ kò͘-tēng ê chín-só͘ khah ha̍h. In-uī lán m̄-sī Iâ-so͘, boē thang tī chi̍t, nn̄g ji̍t tiong-kan i-tī tîm-tāng ê chèng-thâu. Si̍t-chāi tāng ê chèng-thâu tio̍h ēng khah kú ê sî-kan kap sim-sîn chiah oē-tit-thang hó; só͘-í kò͘-tēng ê chín-só͘ chiah oē thang i-tī chit khoán ê lâng.

3. Tio̍h ū tú-hó ê keng-chè.

I-liâu kang-chok pí lán só͘ siūⁿ pa̍t hāng ê kang-chok koh-khah tio̍h ēng chîⁿ. Goá choè-kīn ū teh tam-tng tām-po̍h ê i-liâu thoân-tō kang-chok, iā ná choè ná kám-kak só͘ khiàm-ēng ê chîⁿ lóng chhiau-kè ū-soàn. Hō͘ goá hoê-sióng koè-khì Boán Bo̍k-su ū kóng chi̍t kù "Chîⁿ sī tē 2 ê choân-lêng ê," si̍t-chāi ū chi̍t bīn ê chin-lí. Beh hō͘ i-liâu kang-chok oē sūn-sū, chit ê poè-āu tek-khak tio̍h ū kiān-choân ê keng-chè lâi-goân. In-uī chit ê kang-chok ná ke-thiⁿ, keng-chè ê koing-kip iā tio̍h ná cheng-ka.

Chóng-kóng I-liâu thoân-tō-pō͘ sī lán ê chó͘-chit tiong ê pah-thé tiong ê chi̍t thé. Kiān-choân ê P. K.U. chó͘-chit chiah oē hō͘ chit ê sū-gia̍p ū-hó ê khai-sí, chìn-pō͘, í-ki̍p hoat-tián.

[Phian-chiá chù: Pún-phiⁿ pit-chiá sī liû Bí tńg-lâi bô joā-kú ê i-ha̍k phok-sū kiam Lâm-tâu kàu-hoē ê bo̍k-su.]

## 漢羅（Ùi原文改寫）

醫療傳道ê管見

（Siā Huī作）

這幾年教會當局有一個要緊 ê叫呼P.K.U.，醫療傳道是這個組織ê中間ê一部分。 P.K.U.是親像樹身，醫療傳道部是親像一oe nā-tiāⁿ。 這枝oe beh得著 健全ê發展，的確tio̍h有健全ê樹身供給伊ê 養分有夠額做氣力chiah會thang發揮伊做枝 ê力量。咱beh論醫療傳道ê時，是khiā tī 健全P. K. U. ê組織頂來講。我想醫療傳道tio̍h有下面3項ê 要素chiah會成功。

1. Tio̍h有tú好 ê工作人員。

工作人員siōng要緊ê就是醫生。醫生是親像野球ê 投手，第一影響醫療團全體ê 成績。 Taⁿ醫生tio̍h有信仰，疼人，甘願犧牲，m̄ 驚勞苦，koh tio̍h有好ê 技術。彰化醫管tī 過去有創成非常ê成績 tī台灣醫療傳道ê歷史上， m̄-nā án-ni，現時也是tī不斷ê進步發展中。醫館beh koh 新建築ê 代誌是成做thong南部教會所關心ê一項。這個輝煌ê 成績咱攏知是tuì 蘭醫生兩代 (父囝)用相siāng ê信仰，疼痛，犧牲，以及好ê 技術來結成ê。咱醫療傳道的確tio̍h有這款ê 技術人才chiah會thang成功。

2. Tio̍h有好ê工作地點。

醫生beh 開業hit個地點真要緊; 相siāng án-ni，醫療傳道tio̍h揀tú好ê 地點。住民散赤無tú好ê醫生，koh真欠用福音ê 所在。所teh講沿海地區實在有適合chiah ê條件。不過kap傳道隊做移動性ê醫療khah好抑是tī定tio̍h ê所在選擇幾位來工作khah好，這是thang深深想ê問題。Ná beh做宣傳性ê，就移動性khah 合;若是實質tek khah有利益地方，我想固定ê 診所khah 合。因為咱m̄是耶穌，boē-thang tī一，兩日中間醫治沉重ê症頭。實在重ê症頭tio̍h用khah久ê時間kap心神chiah會得thang好;所以固定ê 診所chiah會thang醫治這款ê 人。

3. Tio̍h有tú好ê經濟。

醫療工作比咱所想別項ê工作koh-khah tio̍h用錢。我最近有teh擔當淡薄ê醫療傳道工作，也ná做ná感覺所欠用ê錢攏超過預算。 hō͘我回想過去滿牧師有講一句「錢是第2 ê全能ê，」實在有一面ê真理。Beh hō͘醫療工作會順序，這個背後的確tio̍h有健全ê經濟來源。因為這個工作ná加添，經濟ê 供給也tio̍h ná增加。

總講醫療傳道部是咱ê組織中ê百體中ê一體。健全ê P. K.U. 組織chiah 會 hō͘ 這個事業有好ê開始，進步，以及發展。

[編者註:本篇筆者是留美轉來無joā久ê醫學博士兼南投教會ê 牧師。
