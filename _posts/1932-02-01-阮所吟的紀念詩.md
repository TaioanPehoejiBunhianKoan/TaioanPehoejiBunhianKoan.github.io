---
title: "阮所吟的紀念詩"
categories:
  - 詩
tags:
  - 吳天命 Gô͘ Thian-bēng
toc: true
toc_sticky: true
---

# Goán só͘ gîm ê Kì-liām Si

## 文獻資訊

| 項目 | 資料 |
|---|---|
| 作者 | 吳天命 Gô͘ Thian-bēng |
| 卷期 | 台灣教會報/芥菜子 |
| 卷期 | 第563期 |
| 日期 | 1932/2 |
| 頁數 | 16 |

## 白話字（原文數位化）

Goán só͘ gîm ê Kì-liām Si

1932.02  tē 563 koàn, Koà-chhài-chí 73 hō, p.16

(Gô͘ Thian-bēng)

Báng-kah kàu-hoē tī pún nî 1 ge̍h 1 hō àm-sî , ū khui Chú-ji̍t-o̍h Chiok-hō- hoē , iā ū soà kì-liām siat7-kàu 60-chiu nî . Chit hō sū í-keng ū siá tī Koà-chhài- chí-pò , 2 ge̍h hūn ê Kàu-hoē Siau-sit ê lāi-bīn. Taⁿ in-uī Koa Siat-kai Sian-siⁿ ê hi-bōng , só͘-í ài chiong goán só͘ gîm ê Kì-liām Si lâi siá tī-chia.

A

1.Khiā tī hn̄g-hn̄g o͘-àm choē-ok ê sè-kài,

Chheng bān lêng-hûn éng-oán teh-beh tîm-lûn,

Chī-chuī hoaⁿ-hí thoân-pò kiù-chú jîn-ài,

Ná bo̍k-chiá soaⁿ-ni̍h chhē sit-lo̍h iûⁿ-kûn.

Hô. Bān koân-lêng í-keng siúⁿ-sù goá,

Bān koân-lêng í-keng siúⁿ-sù goá,

Lín khì phó͘-thīⁿ-ē thoân hok-im hō͘ bān peh-sìⁿ,

Goá kap lín tī-teh kàu éng-oán.

2.Bān kok toā mn̂g hiàn khui-khui bo̍h-tit iân-chhiân,

Ki-tok ê peng hó-táⁿ chìn-chêng lâi-khì,

Chhú choê Ki-tok sìn-tô͘ tāi-ke saⁿ kiat-liân,

Pò-iông chin-lí sè-jîn tit-tio̍h hok-khì.

3.Sî-ji̍t beh kàu, bān peh-sìⁿ beh chhut toā siaⁿ,

Gîm kóng êng-kng sèng-lī kui goá ê Chú,

Hoaⁿ-hí in-uī sio̍k-hoê lâi tit-tio̍h oa̍h-miā,

Hoah kóng , Ha-le-lu-iah, goá Ông goá Chú.

B

1.Lán chèng tāi-ke tio̍h chhut lâi thiaⁿ,

Hoaⁿ-hí tit kiù un-tián ê siaⁿ,

Thoan-lī Sat-tàn tit-tio̍h chín-kiù ,

Chìn-ji̍p thian-kok tit chū-iû.

Hô Tāi-ke tio̍h lâi saⁿ-kap hoaⁿ-hí,

Kì-liām Pak-pō͘ tit-tio̍h chin-lí,

Siàu-liām kò͘-su siū lān khah-iâⁿ,

Kám-siā Siōng-tè toā un thiàⁿ.

2.Kim ji̍t tāi-ke oē tit thang thiaⁿ,

oa̍h-miā hok-khì chin-lí ê siaⁿ,

Iâ-so͘ chin kng piàn-chiò sè-kan,

Hō͘ lán sim-koaⁿ tit pêng-an.

## 漢羅（Ùi原文改寫）

阮所吟的紀念詩

1932.02  第563卷，芥菜子73號，p.16

(吳天命)

艋舺教會佇本年1月1號暗時，有開主日學祝賀會，也有紲紀念設教60週年。這號事已經有寫佇芥菜子報，2月份的教會消息的內面。今因為柯設偕先生的希望，所以愛將阮所吟的紀念詩來寫佇遮。

A.

1.企佇遠遠烏暗罪惡的世界，

千萬靈魂永遠teh欲沈淪，

是誰歡喜傳報救主仁愛，

若牧者山--裡揣失落羊群。

和 萬權能已經賞賜我，

萬權能已經賞賜我，

恁去普天下傳福音予萬百姓，

我佮恁佇teh到永遠。

2.萬國大門現開開莫得延遷，

基督的兵好膽進前來去，

取齊基督信徒大家相結連，

報揚真理世人得著福氣。

3.時日欲到，萬百姓欲出大聲，

吟講榮光勝利歸我的主，

歡喜因為贖回來得著活命，

喝講，哈利路亞，我王我主。

B.

1.咱眾逐家著出來聽，

歡喜得救恩典的聲，

脫離撒旦得著拯救，

進入天國得自由。

和 大家著來相佮歡喜，

紀念北部得著真理，

數念故師受難較贏，

感謝上帝大恩疼。

2.今日大家會得通聽，

活命福氣真理的聲，

耶穌真光遍照世間，

予咱心肝得平安。
