---
title: "馬偕紀念病院的由來"
categories:
  - 散文
tags:
  - 柯維思 Koa Î-su
toc: true
toc_sticky: true
---

# Má-kai Kì-liām Pīⁿ-īⁿ ê iû-lâi

## 文獻資訊

| 項目 | 資料 |
|---|---|
| 作者 | 柯維思 Koa Î-su |
| 卷期 | 台灣教會公報/芥菜子 |
| 卷期 | 第588卷 |
| 日期 | 1934/3 |
| 頁數 | 25 |

## 白話字（原文數位化）

Má-kai Kì-liām Pīⁿ-īⁿ ê iû-lâi

(Koa Î-su)

1934. 3, no. 588, pp. 25

Tâi-pak Siang-liân (Kiong-chiân-teng) "Má-kai Kì-liām Pīⁿ-īⁿ" ê iû-lâi, goá ài siá tām-po̍h:-

Chit pang Má-kai Kì-liām Pīⁿ-īⁿ, sī tī 1912 nî, tú-tú sī Pak-pō͘ Kàu-hoē siat-kàu 40 chiu-nî Hi-liân-hoē ū khui tī Má-kai Pīⁿ-īⁿ, chiū-sī choè Pak-pō͘ siat-kàu 40 chiu-nî ê kì-liām sū-gia̍p.

Sòng I-seng kap Kàu-sū-hoē-oân, ū tuì Ka-ná-tāi Bú-hoē pín-chhéng ài khí chi̍t keng Pīⁿ-īⁿ, thang lâi kì-liām Kai Bo̍k-su. Só͘-í Bú-hoē ū hoaⁿ-hí chàn-sêng, chiū kià-hù Gō͘-bān-gûn lâi khí. Chheng choè "Má-kai Kì-liām Pīⁿ-īⁿ." Só͘-í lán thang kì-tit, chiū-sī Tâi-pak chit keng "Má-kai Kì-liām Pīⁿ-īⁿ", sī siat-kàu 40 chiu-nî Hi-liân-hoē ê sî khui--ê. ia̍h sī teh kì-liām Kai Bo̍k-su-Má-kai Phok-sū.

Lūn Tām-chuí pài-tn̂g-piⁿ hit keng kū ê "Kai I-koán" ê iû-lâi kap Tâi-pak Má-kai Kì-liām Pīⁿ-īⁿ bô saⁿ-tâng.

Kai Bo̍k-su khí-thâu lâi Tām-chuí, tī 1872 nî bô loā kú chiū tī i ka-kī ê chhù kā lâng i-pīⁿ, āu-lâi ū sè chhù tī Hok-heng-koe sai-pêng choè i-koán.

Kàu 1880 nî, tī Bí-kok ū chi̍t ê chiú-koáⁿ hū-jîn-lâng (i ê tiōng-hu sī sìⁿ Kai) ū kià-hù La̍k-chheng-gûn beh khí chi̍t keng I-koán tī Tām-chuí thang kì-liām i ê tiōng-hu (sìⁿ Kai).

Só͘-í Kai Bo̍k-su ū siat-hoat khí chi̍t-keng miâ "Hō͘-bé Kai I-koán." án-ni thang chai, Tām-chuí (Hō͘-bé) Kai I-koán sī chi̍t ê chiú-koáⁿ hū-jîn-lâng, kià-hù khí--ê, beh kì-liām i ê tiōng-hu (sìⁿ Kai).

Tâi-pak "Má-kai Kì-liām Pīⁿ-īⁿ" sī Ka-ná-tāi Bú-hoē kià-hù khí--ê, beh kì-liām Kai Bo̍k-su, ia̍h sī choè siat-kàu 40 chiu-nî Hi-liân ê kì-liām.

Nn̄g keng lóng sī Kàu-hoē ê i-koán, chóng-sī hit ê iû-lâi, sī bô saⁿ-tâng.

Che sī tāi-ke só͘ chai-ê, kiaⁿ-liáu ū lâng oē saⁿ hô͘-hūn, gō͘-kái, só͘-í siá tām-po̍h choè chham-khó.

## 漢羅（Ùi原文改寫）

馬偕紀念病院的由來

(柯維思)

1934. 3，no. 588，pp. 25

台北雙連(宮前町) 「馬偕紀念病院」的由來，我愛寫淡薄：-

這幫馬偕紀念病院，是佇1912年，拄拄是北部教會設教40週年禧年會有開佇馬偕病院，就是做北部設教40週年的紀念事業。

宋醫生佮教士會員，有對加拿大母會秉請愛起一間病院，通來紀念偕牧師。所以母會有歡喜贊成，就寄付五萬銀來起。稱做「馬偕紀念病院。」所以咱通記得，就是台北這間「馬偕紀念病院」，是設教40週年禧年會的時開--的。亦是咧記念偕牧師-馬偕博士。

論淡水拜堂邊彼間舊的「偕醫館」的由來佮台北馬偕紀念病院無相同。

偕牧師起頭來淡水，佇1872年無偌久就佇伊家己的厝共人醫病，後來有稅厝佇復興街西爿做醫館。

到1880年，佇美國有一个守寡婦人人(伊的丈夫是姓偕)有寄付六千銀欲起一間醫館佇淡水通記念伊的丈夫(姓偕)。

所以偕牧師有設法起一間名「滬尾偕醫館。」按呢通知，淡水(滬尾)偕醫館是一个守寡婦人人，寄付起--的，欲紀念伊的丈夫(姓偕)。

台北「馬偕紀念病院」是加拿大母會寄付起--的，欲紀念偕牧師，亦是做設教40週年禧年的記念。

兩間攏是教會的醫館，總是彼个由來，是無相同。

這是大家所知的，驚了有人會相糊混，誤解，所以寫淡薄做參考。
