---
title: "高中通訊IV.有恩答恩"
categories:
  - 詩
tags:
  - 王江 Ông Kang
toc: true
toc_sticky: true
---

# Ko Tiong Thong-sìn IV. Iú-in Tap-in

## 文獻資訊

| 項目 | 資料 |
|---|---|
| 作者 | 王江 Ông Kang |
| 卷期 | 台灣教會公報 |
| 卷期 | 第600卷 |
| 日期 | 1935/3 |
| 頁數 | 15-16 |

## 白話字（原文數位化）

Ko Tiong Thong-sìn

IV. Iú-in Tap-in

1935.03 tē 600 koàn p.15-16

(Kî-āu: Ông Kang)

1.Tap-siā Sîn-ha̍k leng-bó in,

Lâm-lú ji̍p-ha̍k ē chhut-sin;

Siā-hoē bô lâng ē khoàⁿ-khin,

Tè Chú chiâⁿ-chò thian-kok bîn.

2.Chhut-ha̍k chiū chò Hok-im-sài,

Pò-iông Kiù-chú hō͘ lâng chai;

Hok-im tio̍h thoân piàn sù-hái,

Chhin-chhiūⁿ Ji̍t-kong chiò tang-sai.

3.Ha̍k-būn chêng-kong ba̍k-thâu khá,

In-uī ba̍k-chuí chia̍h chin pá;

Chhim-san nâ-lāi khì phah-la̍h,

Kìⁿ-tio̍h chhâi-lông khui chhèng phah.

4.Sèng-keng bô hêng ê chhèng-chí,

Put-sî put-chūn ēng bô lī;

Mô͘-kuí khoàⁿ-kìⁿ kiaⁿ siám-pī,

Pháiⁿ lâng kàu-boé siang pái sí.

5.Ha̍k-seng o̍h Chú hó bô͘-iūⁿ,

Chīn-sim thè Chú chiàu-kò͘ iûⁿ;

Put-sî tha̍k-keng chò to-chhiuⁿ,

Thâi-iâⁿ tuì-te̍k ū pò-siúⁿ.

6.Chīn-sim hō͘ Chú chò chhe-ēng,

Keng-êng chhân-hn̂g gâu iā chéng;

Só͘ chhut koé-chí lia̍p-lia̍p tēng,

Thang hō͘ Thiⁿ Pē toā siu-sêng.

7.Sîn-ha̍k leng-bó chin ióng-kiāⁿ,

Só͘ chhut jîn-bu̍t ū miâ-siaⁿ,

Jī-uī sian-su hó só͘ kiâⁿ,

Kap goán tāi-ke chin saⁿ-thiàⁿ.

8.Jī-uī lóng-chóng ū jîn-ài,

Chhut-chāi leng-bó ê só͘ phài;

Chi̍t-miâ moá-jīm chi̍t-miâ lâi,

Nn̄g-miâ lóng-sī hó jîn-châi.

9.Goān Chú pang-chān gâu chò kang,

Ná chò sim-sîn ná oa̍h-tāng;

Tāi-thé, siáu-thé iā khin-sang,

Tī tē tī thiⁿ miâ chin phang.

10.Phí-jîn si̍t-chāi tng bē-khí

Káⁿ chò chit siú to̍k-chàu Si;

Lâi kā jī-uī toā chàn-bí,

Pang-chān kàu-hoē toā heng-khí.

## 漢羅（Ùi原文改寫）

高中通訊

IV. 有恩答恩

1935.03 第600卷 p.15-16

(旗後: Ông Kang)

1.答謝神學奶母恩，

男女入學會出身；

社會無人會看輕，

綴主成做天國民。

2.出學就做福音使，

報揚救主予人知；

福音著傳遍四海，

親像日光照東西。

3.學問精光目頭巧，

因為墨水食真飽；

深山林內去拍獵，

見著豺狼開銃拍。

4.聖經無形的銃子，

不時不陣用無離；

魔鬼看見驚閃避，

歹人到尾雙擺死。

5.學生學主好模樣，

盡心替主照顧羊；

不時讀經做刀鎗，

刣贏對敵有報賞。

6.盡心予主做差用，

經營田園gâu掖種；

所出果子粒粒硬，

通予天父大收成。

7.神學奶母真勇健，

所出人物有名聲；

二位先師好所行，

佮阮逐家真相疼。

8.二位攏總有仁愛，

出在奶母的所派；

一名滿任一名來，

兩名攏是好人才。

9.願主幫贊gâu做工，

那做心神那活動；

大體、小體也輕鬆，

佇地佇天名真芳。

10.鄙人實在當袂起，

敢做這首獨奏詩；

來共二位大讚美，

幫贊教會大興起。
