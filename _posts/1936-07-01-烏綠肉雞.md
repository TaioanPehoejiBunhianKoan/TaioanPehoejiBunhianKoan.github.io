---
title: "烏綠肉雞"
categories:
  - 散文
tags:
  - 吳清鎰 Gô͘ Chheng-ek
toc: true
toc_sticky: true
---

# O͘-le̍k-bah koe

## 文獻資訊

| 項目 | 資料 |
|---|---|
| 作者 | 吳清鎰 Gô͘ Chheng-ek |
| 卷期 | 台灣教會公報/芥菜子 |
| 卷期 | 第616卷 |
| 日期 | 1936/7 |
| 頁數 | 27 |

## 白話字（原文數位化）

O͘-le̍k-bah koe

1936.07  tē 616 hō  p.27

Koà-chhài-chí tē 126 hō

(Gô͘ Chheng-ek)

Soan-kàu-sū khí-thâu lâi Tâi-oân ê sî chin sim-sek ; in-uī koan-hē Tâi-oân ê hong-sio̍k jîn-chêng, khah choe7 m̄ siong-se̍k, só͘-í siông-siông siⁿ-chhut chhù-bī ê chhiò-oē.  Chit chūn tī-chia só͘ beh siāu-kài ê chi̍t toê, chiū-sī kiò- choè “Hó-chia̍h ê o͘-le̍k-bah koe.”  Ū chi̍t pái, bó͘ Soan-kàu-su kiò i ê chóng- phò͘ khì boé koe, chóng-sī chhàu-khám boé tio̍h chi̍t chiah o͘-le̍k-bah ê âng iam- koe.  Chóng-phò͘ lia̍h tńg oán-jiân chin tek-ì, chóng-sī bó͘ Soan-kàu-su kóng, che koe phoà-pīⁿ, bah sek o͘-o͘, iô-thâu, m̄-káⁿ ti̍h.  Chit hō koe, goán Se-iûⁿ- lang5 m̄-káⁿ ài, lí nā káⁿ chia̍h, chhiáⁿ lí kín-kín lia̍h khì thâi.  Chóng-phò͘ thiaⁿ- liáu tek-ì ke ka-pē, sim siūⁿ āu-pái boé koe ê sî, tio̍h khah kut-la̍t chhē.  Nā koh chhē ū o͘-le̍k-bah, chiū ún-ún thang koh lia̍h tńg-lâi khì sa̍h.  Chhin-chhiūⁿ án-ni liân-liân kuí-nā kè,  chóng-phò͘ tiām-tiām hióng-siū, un-sun5 m̄-káⁿ seh. Bó͘ Soan-kàu-su kóng, gún ê chóng- phò͘ un-sûn koh khoài-lo̍k.  Chóng-phò͘ kóng, gún ê thâu-ke toā-liōng hó khoán- thāi, chóng-sī o͘-le̍k bah koe hó chia̍h bô lâng chai.

Lia̍t-uī ah ! Tuì tī koan-hē iân-toh ê o͘-le̍k-bah koe ê jīn-sek put-chiok, hit ê sún-hāi khiok sī sió-khoá.  Chóng-sī tuì tī koan-hē kàu-kài ê bû-hêng ê o͘-le̍k-bah koe ê jīn-sek put-chiok, hit ê sún-hāi thang kóng sī hui-siông.  Chóng- sī lán ia̍h tio̍h chhim-chhim hoán-séng, sui-jiân kiám-chhái beh ū pù-lâng ê o͘- le̍k-bah koe pâi tī lán ê ba̍k-chiu-chêng, lán tek-khak m̄-thang lia̍h choè lâi kā i tiām-tiām un-sûn hióng-siū, sī lán ê hēng-hok ê oân-sêng, soà boē kì-tit lán chiū-sī tio̍h uī-tio̍h Chú ê iân-toh, beh hō͘ choân sè-kài ê lâng hióng-siū, lâi kia̍h Si̍p-jī-kè pháu-cháu chiah sī lán ê sù-bēng.

## 漢羅（Ùi原文改寫）

烏綠肉雞

1936.07  第616號  p.27

芥菜子第126號

(吳清鎰)

宣教師起頭來台灣的時真心適，因為關係台灣的風俗人情，較濟毋相熟，所以常常生出趣味的笑話。這陣佇遮所欲紹介的一題，就是叫做「好食的烏綠肉雞」。有一擺某宣教師叫伊的總舖去買雞，總是chhàu-khàm買著一隻烏綠肉的紅閹雞，總舖掠轉宛然真得意，總--是某宣教師講：「這雞發病，肉色烏烏。」搖頭，毋敢ti̍h ，「這號雞阮西洋人毋敢愛，你若敢食，請你緊緊掠去刣。」總舖聽了得意加加倍，心想後擺買雞的時，著較骨力揣，若閣揣有烏綠肉，就穩穩通掠轉來去s啊8。親像按呢連連幾若kè，總舖恬恬享受，溫馴毋敢說。某宣教師講：「阮的總舖溫馴閣快樂。」總舖講：「阮的頭家大量好款待。」總是烏綠肉雞好食無人知。

列位啊！對佇關係筵桌的烏綠肉雞的認識不足，彼个損害卻是小可；總是對佇關係教界的無形的烏綠肉雞的認識不足，彼个損害通講是非常。總是咱亦著深深反省，雖然撿彩欲有富人的烏綠肉雞排佇咱的目睭前，咱的確毋通掠做來共伊恬恬溫馴享受，是咱的幸福的完成，紲袂記得咱就是著為著主的筵桌，欲予全世界的人享受，來攑十字架跑走才是咱的使命。
