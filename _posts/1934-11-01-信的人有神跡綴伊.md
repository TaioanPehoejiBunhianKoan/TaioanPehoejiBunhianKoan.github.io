---
title: "信的人有神跡綴伊"
categories:
  - 散文
tags:
  - 葉金木 Ia̍p Kim-bo̍k
toc: true
toc_sticky: true
---

# Sìn ê lâng ū sîn-jiah tè i

## 文獻資訊

| 項目 | 資料 |
|---|---|
| 作者 | 葉金木 Ia̍p Kim-bo̍k |
| 卷期 | 台灣教會公報/芥菜子 |
| 卷期 | 第596卷 |
| 日期 | 1934/11 |
| 頁數 | 23-24 |

## 白話字（原文數位化）

Sìn ê lâng ū sîn-jiah tè i

(Má-thài 16 chiuⁿ 17)

(Ia̍p Kim-bo̍k kì)

1934. 11, no. 596, pp. 23-24

Sió-tī ū tha̍k 10 ge̍h ê Kàu-hoē Kong-pò 15 bīn Kū-siâⁿ ê sîn-jiah, soà siūⁿ-tio̍h Chú Iâ-so͘ beh lī-pia̍t sè-kan chiūⁿ thiⁿ ê í-chêng só͘ èng-ún ha̍k-seng ê oē. Tuì hit-tia̍p í-āu, ha̍k-seng kó-jiân tit-tio̍h chit khoán ê lêng-le̍k, tì-kàu I ê Sèng-hoē oē thong-hêng kàu thong sè-kan, hō͘ bān-kok ê lâng thang sìn-khò I. Kin-á-ji̍t ê kàu-hoē iû-goân siông-siông ū tit-tio̍h chit khoán ê lêng-le̍k. Chit-tia̍p bô soè-jī, ài siá kuí jī pò hō͘ lia̍t-uī chai, chit kuí nî tiong Koe-lâng Kàu-hoē só͘ tit-tio̍h ê sîn-jiah, lâi saⁿ-kap kám-siā Siōng-tè.

1. Tī kuí nî chêng, ū chi̍t uī sin thiaⁿ tō-lí ê chí-bē Tân Tiuⁿ--sī Sek, i sī lāu-lâng, chin jia̍t-sim, bô-lun tó-uī chū-chi̍p lé-pài, i hán-tit bô kàu, khó-sioh i ê kiáⁿ, sim-pū iáu-bē sìn. I ê sim-pū chin hoán-tuì tō-lí, goá nā kap Tiúⁿ-ló khì hóng-būn in, i chin bô hoaⁿ-hí. āu-lâi i ū hoān-tio̍h kha-kut khí hong-to̍k, soà piak khang; keng-koè poàⁿ nî khah ke boē kiâⁿ, iā boē khùn-tit, khah siông chē tī bîn-chhn̂g. Tī 4 nî chêng, Lú Soan-tō-hoē ū phài chi̍t uī Soan-tō-hū Sioh-koaⁿ lâi chia choè kang, goá ū chhoā i khì thàm i; i ū siông-siông khì kóng tō-lí hō͘ i thiaⁿ, iā beh thoè i kî-tó, i chi m̄ hoaⁿ-hí, bô ài chhap i. Hit àm ê sî, ū tú-tio̍h toā kan-khó͘, thàng-thiàⁿ kui mî boē khùn-tit, haiⁿ kàu hō͘ keh-piah ê lâng kap i tông-chêng. Thiⁿ-kng chiū lâi kā i kóng, lín ta-ke jia̍t-sim sìn tō-lí, lí m̄ thàn i, soan-tō-hū lâi kóng tō-lí, iā beh thoè lí kî-tó, lí m̄-ài chhap i. Taⁿ lí í-keng chiah chhiⁿ-chhám, sîn-hu̍t kpa lâng lóng bô lí hoat, lí nā hoán-hoé, kap lín ta-ke kiâⁿ siāng tiâu lō͘, soà chhiáⁿ bo̍k-su, kàu-iú kā lí kî-tó khoàⁿ oē khoàⁿ-oa̍h boē. I hit-tia̍p chiū tām-po̍h hoán-hoé, soà tuì i ê kóng, chhiáⁿ Bo̍k-su in lâi thoè goá kî-tó, goá beh hoán-hoé. āu-lâi in-uī chin-choē chhù-piⁿ thiau-kang lâi khoàⁿ, lán beh ēng sím-mi̍h hoat-su̍t, goán chiū sūn ki-hoē thang kóng tō-lí hō͘ thiaⁿ. Liáu-āu tāi-ke tâng-sim pek-chhiat thoè i kî-tó, tuì hit àm chiū khah boē thiàⁿ, chin hó-khùn. āu-lâi goá kap tiúⁿ-ló koh khì thàm i, tiúⁿ-ló pò i ēng thâng-iû-he lâi kô͘, tuì án-ni bô joā-kú lóng hó. Sui-jiân ēng Thâng-iû-he lâi kô͘, iáu-kú sī tuì kî-tó kap sìn-gióng ê kong-hāu. Chit-tia̍p i ê ta-po͘-lâng í-keng niá soé-lé, choân-ke jia̍t-sim pài Siōng-tè, si̍t-chāi sī tuì Chú ê un-tián kéng-tiàu.

ハレルヤ (Thāi-sio̍k).

## 漢羅（Ùi原文改寫）

信的人有神跡綴伊

(馬太16章17)

(葉金木記)

1934. 11，no. 596，pp. 23-24

小弟有讀10月的教會公報15面舊城的神跡，紲想著主耶穌欲離別世間上天的以前所應允學生的話。對彼霎以後，學生果然得著這款的能力，致到伊的聖會會通行到通世間，予萬國的人通信靠伊。今仔日的教會猶原常常有得著這款的能力。這霎無細膩，愛寫幾字報予列位知，這幾年中雞籠教會所得著的神跡，來相佮感謝上帝。

1. 佇幾年前，有一位新聽道理的姊妹陳張--氏Sek，伊是老人，真熱心，無論佗位聚集禮拜，伊罕得無夠，可惜伊的囝，新婦猶未信。伊的新婦真反對道理，我若佮長老去訪問in，伊真無歡喜。後來伊有患著腳骨起hong毒，紲煏空；經過半年較加袂行，也袂睏得，較常坐佇眠床。佇4年前，女宣道會有派一位宣道婦Sioh-koaⁿ來遮做工，我有chhoā伊去探伊；伊有常常去講道理予伊聽，也欲替伊祈禱，伊真毋歡喜，無愛插伊。彼暗的時，有拄著大艱苦，痛疼規暝袂睏得，哼到予隔壁的人佮伊同情。天光就來共伊講，恁大家熱心信道理，你毋趁伊，宣道婦來講道理，也欲替你祈禱，你毋愛插伊。今你已經才淒慘，神佛佮人攏無你法，你若反悔，佮恁大家行siāng條路，紲請牧師，教友共你祈禱看會看活袂。伊彼霎就淡薄反悔，紲對伊的講，請牧師in來替我祈禱，我欲反悔。後來因為真濟厝邊刁工來看，咱欲用甚物法術，阮就順機會通講道理予聽。了後大家同心迫切替伊祈禱，對彼暗就較袂疼，真好睏。後來我佮長老閣去探伊，長老報伊用thâng-iû-he來糊，對按呢無偌久攏好。雖然用thâng-iû-he來糊，猶過是對祈禱佮信仰的功效。這霎伊的查埔人已經領洗禮，全家熱心拜上帝，實在是對主的恩典揀召。

ハレルヤ (待續)。
