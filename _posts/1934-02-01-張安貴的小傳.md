---
title: "張安貴的小傳"
categories:
  - 傳記
tags:
  - 許崑 Khó͘ Khun
toc: true
toc_sticky: true
---

# Tiuⁿ An-kuì ê Sió-toān

## 文獻資訊

| 項目 | 資料 |
|---|---|
| 作者 | 許崑 Khó͘ Khun |
| 卷期 | 台灣教會公報 |
| 卷期 | 第587卷 |
| 日期 | 1934/2 |
| 頁數 | 19 |

## 白話字（原文數位化）

Kò͘ Tiuⁿ An-kuì Bo̍k-su ê Sió-toān

Khó͘ Khun kì

1934.02, no. 587, pp. 19-20

Bo̍k-su Tiuⁿ An-kuì, pia̍t miâ Tō-sam. Bêng-tī 7 nî 8 goe̍h 7 ji̍t chhut-sì tī Bān-bân Sì-kau-chuí. Lāu-pē Tân Khun-goân, liân seⁿ 5 ê hāu-siⁿ, An-kuì sī tē 5 kián. Goā-kong bô cha-po͘-sun, tī i tō͘-chè ê sî, lāu-pē hoaⁿ-hí chiong i sàng goā-kong. Hit-sî goā-kong toà tī Tek-chhân chng Jī-lun, muí Sèng-ji̍t khì Tō͘-kun-eng lé-pài. Hit-tia̍p Pa Bo̍k-su tì-ì ài siat kàu-hoē tī Jī-lūn, goā-kong hoaⁿ-hí chiong i ê chhù hiàn chò pài-tn̂g. Pa Bo̍k-su chiah khì siat kàu-hoē. Chng-bîn cin oàn-hīn tō-lí, m̄-chún siat kàu-hoē tī hia, tì-kàu khí toā kiáu-jiáu, taⁿ sái lâi phoah, Pa Bo̍k-su hiám sit-lo̍h sìⁿ-miā. In chi̍t ke siū chng-bîn toā oàn-hīn, chhù hō͘ in chiàm, ke-si mi̍h-kiāⁿ hō͘ in chhiúⁿ; soà kek-chhut chng, choân-ke ko͘-po͘-chiong cháu khì bih Tō͘-kun-eng lé-pài-tn̂g chiām toà.

uī-tio̍h in chek Kím-lông hiah jia̍t-sim tī kàu-hoē, chng-bîn tâng-sim beh lia̍h in chek lâi thâi, in chiū àm-chēⁿ tô-cháu pī-lān lâi Tâi-lâm Sin-lâu. Bô phah-sǹg kàu uī chiū jiám-tio̍h liû-hêng-peⁿ soà pia̍t-sè lâi chòng tī Tang-mg5 po͘, hit-sî 33 hoè. Tī 13 hoè ê sî, in-su Pa Bo̍k-su lâi sûn kàu-hoē, tit-tio̍h i ê thiàn-sioh, ū kap Kong-má táⁿ-ha̍p beh chhoā i khì Tâi-lâm tha̍k chheh. Hit-sî i tī khe-á khoàⁿ lâng lia̍h hî, in Má chiong i ê saⁿ-khò͘ kap ê, pau hó-sè, chiū khì khe-á chhoā i, lō͘-ni̍h kā i kóng kin-á-ji̍t Pa Bo̍k-su beh chhoā lí khì Tâi-lâm tha̍k chheh. A-má kā lí kóng tō-lí m̄-thang pàng-sak, tio̍h li̍p-chì toè lín chek Kím-lông ê kha-pō͘, chiong-lâi chiū ū chhut-thâu ê ji̍t. Kàu chhù kap Kong saⁿ-sî, Kong 77 hoè soe-jio̍k tī chhn̂g-tiong , khoàⁿ i beh khì, ba̍k-kho͘ âng, oē kóng bē chhut. Pa Bo̍k-su chiū chhoā in kî-tó lī-pia̍t lâi Tâi-lâm tha̍k chheh. Hit-sî 7 goe̍h hioh-joa̍h tò khì, Má khoàⁿ-tio̍h i khui sian khàu, in-uī Kong tú bâi-chòng 3 ji̍t, chêng-kéng chin ai-siong, kan-ta Má ka-tī chi̍t lâng teh toà, kàu khui-o̍h chiū koh lâi Tâi-lâm tha̍k chheh. Tha̍k 5 nî liáu, Pa Bo̍k-su siông lâi chhoē i, mn̄g mê-nî ê ì-kiàn án-choáⁿ? Ji̍p i-koán chò i-seng? Á-sī ji̍p Sîn-ha̍k chò thoân-tō? Chiàu goá siūⁿ chò thoân-tō tē-it hó. Chóng-sī tio̍h kî-tó, ǹg-bāng Siōng-tè chí-sī. āu-lâi koat-tēng chiū ji̍p Sîn-ha̍k, chò ha̍k-seng só͘ niá sui sī sió-khoá, chóng-sī tuì i khîn-khiām lia̍p-chek ū kià hō͘ Má ēng. Tha̍k kàu tē 4 nî, Ji̍t-pún lâi Tâi, tē-hng jiáu-loān, ha̍k-hāu thêng, ha̍k-seng tò-khì thèng-hāu thài-pêng, 8 goe̍h tiong Má pēⁿ, i chīn-la̍t chiàu-kò͘, ha̍p Chú ê ì-sù, tī 9 goe̍h chiū tiàu i lī-khui sè-kan. Hióng-siū 69 hoè.

I 33 hoè nî-boé chut-gia̍p, chiaⁿ-goe̍h toà Tek-á kha Kàu-hoē. Tuì in-su LâuChùn-sîn ê kài-siāu, nî-boé tī Lí-káng kap N̂g--sī Lāi-hó oân-hun. Keh-nî choán-jīm Lāi-po͘, tú-tio̍h thó͘-huí lâi cheng-piàng, i-chiûⁿ mi̍h-kiāⁿ chin chhiúⁿ. Koh choán-jīm khì Ka-la̍h-po͘ ê tē 5 nî, thó͘-huí jiáu-loān tē-hng, hāi chng-bîn, sit-lo̍h chhù-the̍h kap sèⁿ-miiā--ê chin chē, chóng-sī tuì i tit-tio̍h Hiàn-peng ê sìn-iōng, hoē-iú kap chng-bîn siū i tì-ìm--ê bē chió. Jiân-āu ū khì toà Má-keng, Toā-siā, Toā-tō͘, Soaⁿ-pà, Pín-tong, Chó-tìn ; kî-tiong hō͘ Chó-tìn, Soaⁿ-pà nn̄g Tông-hoē chhiáⁿ chò bo̍k-s8 12 nî kú. uī-tio̍h Chó-tìn pài-tn̂g siū pe̍h-hiā sún-hāi chin guî-hiám, hoē-iú khah chē sī sàn-hiong, chóng-sī tuì i chīn-la̍t kó͘-bú, hoē-iú chiū tâng-sim chhut-la̍t, tit-tio̍h Chú pang-chān, pài-tn̂g sin-tio̍k chiū oân-chiâⁿ. Tī i 56 hoè ê sî, chiū sî-chit lâi Pîn-tong khiā-khí, toà pài-tn̂g chò-kang kiōng 33 nî kú.

Sui-jiân bô chāi-chit, iáu-kú i thoân-kàu ê kang bô soah, siông khì Kheh-chng pò͘-tō, koh siū Lú Soan-tō-hoē thok i khì Bān-bân pang-chān lú thoân-tō N̂g Chuí-moái chò-kang. Tī 8 goe̍h 23 hō khí pēⁿ, sui-jiân keng-koè chin chē i-seng chīn-la̍t i-tī, bû-nāi Chú ê ì-sù í-keng chiâⁿ, ài i soah sè-kan ê tio̍h-boâ, tī 9 goe̍h 17 hō téng-po͘ 4 tiám an-jiân siū tiàu ji̍p Chú lêng-kiong, hióng-siū 60 hoè. Choè thang an-uì i ê uî-cho̍k, chiū-sī pēⁿ tiong ka-tī tì-ì kî-tó, iā ài lâng thè i kî-tó, siông gîm-si ài thiaⁿ tō-lí, koh tì-ì ka-têng lé-pài. Koh tī lîm-chiong ê sî ū kóng, Goá chin hoaⁿ-hí m̄-bián koh toà sè-kan siū-khó͘, goá chiong lín kau-tài Iâ-hô-hoa, goān Iâ-hô-hoa chiok-hok lín. Tiām-tiām ū hiah kú ka-tī kóng, "Chin hó thiaⁿ, chin hó thiaⁿ." Choè-āu koh kóng, "Goá beh lâi khì lah, beh ho̍k-sāi Iâ-hô-hoa." Tī 18 hō ē-po͘ 3 tiám tī ka-tī ê ke chò kò-pia̍t-sek, hoē-chòng-chiá 400 goā lâng. I ê uî-cho̍k ū lāu bo̍k-su niû, 4 ê hāu seⁿ, 5 ê cha-bó͘ kiáⁿ, 3 ê chhoā liáu, iā 3 ê chhut-kè, lāi-goā sun 15-ê. Toā kiáⁿ Sûn-in toè i ê kha-pō͘ chò bo̍k-su, jī-kiáⁿ Sûn-bín Khí-kho i-ha̍k-sū, saⁿ-kiáⁿ Sûn-chiong chō͘-lí ka-têng ê sū-bū, sì-kiáⁿ Sûn-éng chāi hāu tiong; iā toā kiáⁿ-sài Khó͘ Khun Bo̍k-su, jī kiáⁿ-sài N̂g Ta̍t-tek Hùn-tō, saⁿ kiáⁿ-sài Chiā Ki-choân Hùn-tō.

Lūn i chò-lâng sī khîn-khiām phok-sò͘, tiong-hō͘, láu-si̍t, koj un-jiû hô-pêng. Chò kang chīn-la̍t koh ióng-kám phoe-miā, soat-kàu ū tit-tio̍h Chú pang-chān gâu kám-kek lâng. Kuí-nā ê Soan-kàu-su bat o-ló i gâu kóng tō-lí, soà hō i chò tē-jī ê Kím-chhuì bo̍k-su. Koh ū hoē-iú kóng, nā Tiuⁿ Bo̍k-su teh kóng tō-lí, sui sī tio̍h khì piān-só͘, iā thun-lún ài thiaⁿ kàu soah. Taⁿ i ê kang bêng-pe̍k lah, thang kóng i chin ho̍k-khì. Goá kán-lio̍k siá i chiah ê lí-le̍k hō͘ tāi-ke chai, lâi saⁿ siàu-liām. Goān Chú an-uì chiok-hok i ê uî-cho̍k. A-bēng.

## 漢羅（Ùi原文改寫）

故張安貴牧師的小傳

許崑 記

1934.02, no. 587, pp. 19-20

牧師張安貴，別名Tō-sam。 明治7年8月7日出世佇萬巒四溝水。 老父陳Khun-goân，連生5个後生，安貴是第5囝。 外公無查埔孫，佇伊度晬的時，老父歡喜將伊送外公。 彼時外公toà佇竹田庄二崙，每聖日去杜君英禮拜。 彼霎巴牧師致意愛設教會佇二崙，外公歡喜將伊的厝獻做拜堂。 巴牧師chiah去設教會。 庄民真怨恨道理，毋准設教會佇遐，致到起大攪擾，擔屎來潑，巴牧師險失落性命。 In一家受庄民大怨恨，厝予in 佔，傢私物件予 in搶；soà擊出庄，全家姑不將走去bih杜君英禮拜堂暫toà。

為著in叔Kím-lông hiah熱心佇教會，庄民同心欲掠in叔來刣，in就暗靜逃走避難來台南新樓。 無拍算到位就染著流行病soà別世來葬佇東門埔，彼時33 歲。 佇13歲的時，恩師巴牧師來巡教會，得著伊的疼惜，有佮公媽打合欲 chhoā伊去台南讀冊。 彼時伊佇街仔看人掠魚，in媽將伊的衫褲佮的，包好勢，就去街仔chhoā伊，路裡共伊講今仔日巴牧師欲chhoā你去台南讀冊。 阿媽共你講道理毋通放sak，著立志toè恁叔Kím-lông的腳步，將來就有出頭的日。 到厝佮公相辭，公77歲衰弱佇床中，看伊欲去，目箍紅，話講bē出。 巴牧師就chhoā in祈禱離別來台南讀冊。 彼時7月歇熱倒去，媽看著伊開聲哭，因為公抵埋葬3日，情境真哀傷，干單媽家己一人teh toà，到開學就閣來台南讀冊。 讀5年了，巴牧師常來找伊，問明年的意見按怎？ 入醫管做醫生？ 抑是入神學做傳道？ 照我想做傳道第一好。 總是著祈禱，向望上帝指示。 後來決定就入神學，做學生所領雖是小可，總是對伊勤儉粒積有寄予媽用。 讀到第4年，日本來台，地方擾亂，學校停，學生倒去聽候太平，8月中媽病，伊盡力照顧，合主的意思，佇9月就召伊離開世間。 享壽69 歲。

伊33歲年尾卒業，正月toà竹仔腳教會。 Tuì恩師劉俊臣的介紹，年尾佇里港佮黃--氏來好完婚。 隔年轉任內埔，抵著土匪來舂乓，衣裳物件真搶。 閣轉任去加吶埔的第5年，土匪擾亂地方，害庄民，失落厝宅佮性命--的真濟，總是對伊得著憲兵的信用，會友佮庄民受伊致蔭--的bē少。 然後有去toà 馬公，大社，大肚，山豹，屏東，左鎮；其中予左鎮，山豹兩堂會請做牧師12年久。 為著左鎮拜堂受白蟻損害真危險，會友較濟是散凶，總是對伊盡力鼓舞，會友就同心出力，得著主幫贊，拜堂新築就完成。 佇伊56歲的時，就辭職來屏東徛起，toà拜堂做工共33年久。

雖然無在職，猶久伊傳教的工無煞，常去隔客庄佈道，閣受女宣道會託伊去萬巒幫贊女傳道黃水妹做工。 佇 8月23號起病，雖然經過真濟醫生盡力醫治，無奈主的意思已經成，愛伊煞世間的著磨，佇 9月17號頂晡4點安然受召入主靈宮，享壽60 歲。 做通安慰伊的遺族，就是病中家己致意祈禱，也愛人替伊祈禱，常吟詩愛聽道理，閣致意家庭禮拜。 閣佇臨終的時有講：我真歡喜毋免閣toà世間受苦，我將恁交代耶和華，願耶和華祝福恁。 恬恬有hiah久家己講："真好聽，真好聽。" 最後閣講："我欲來去啦，欲服事耶和華。" 佇18號下晡3點佇家己的家做告別式，會葬者400外人。 伊的遺族有留牧師娘，4个後生，5个查某囝，三個娶了，也三个出嫁，內外孫15个。 大囝純恩toè伊的腳步做牧師，二囝純敏齒科醫學師，三囝Sûn-chiong助理家庭的事務，四囝 Sûn-éng在校中；也大囝婿許崑牧師，二囝婿黃達德訓導，三囝婿謝Ki-choan訓導。

論伊做人是勤儉樸素，忠厚，老實，閣溫柔和平。 做工盡力閣勇敢phoe命，說道有得著主幫贊gâu感激人。 幾若个宣教師捌呵咾伊gâu講道理，soà號伊做第二個金嘴牧師。 閣有會友講：若張牧師teh講道理，雖是著去便所，也吞忍愛聽到煞。 今伊的工明白啦，通講伊真福氣。 我簡略寫伊遮的履歷予大家知，來相數念。 願主安慰祝福伊的遺族。 阿門。
