---
title: "一滴一滴的水"
categories:
  - 散文
tags:
  - 陳清義 Tân Chheng-gī
toc: true
toc_sticky: true
---

# Chi̍t tih chi̍t tih ê chuí

## 文獻資訊

| 項目 | 資料 |
|---|---|
| 作者 | 陳清義 Tân Chheng-gī |
| 卷期 | 芥菜子 |
| 卷期 | 第 4 號 |
| 日期 | 1926/5 |
| 頁數 | 6-7 |

## 白話字（原文數位化）

"Chi̍t tih chi̍t tih ê chuí"

(Soà-chiap í-chêng)

(7)

Sîn kap Chhià-hu

Ū chi̍t ê lâng sái chi̍t-chiah bé-chhia, chài chin-chē mi̍h, keng-kè noā-kau-bê ê soè tiâu lō͘; in-uī chhia-lián tiâu thô͘-bê., só͘-í bé thoa lóng boē chìn-chêng.

uī-tio̍h án-ni, chit ê lâng. choân-jiân bô lô-le̍k, suî-sî kuī-lo̍h tī thô͘-bê téng, toā siaⁿ hiu sîn lâi pang-chān.

Sîn chiū ìn kóng, "Pîn-toāⁿ ê lâng ah, chiong lí ê keng-thâu khoà tī chhia-lián, chhut-la̍t chiàu só͘ oē lâi sak, án-ni iáu-kú nā tio̍h khiàm-ēng goá ê pang-chān, goá chiū hoaⁿ-hí thiaⁿ lah ! Tio̍h oē kì-tit hit kù sio̍k-gú kóng, "Thiⁿ pang-chān chū-chō͘ ê lâng."

KÀ-SĪ

Siông-siông thiaⁿ-kìⁿ lâng teh kî-tó ê sî, só͘ kiû kap chit-khoán siâng luī--ê put-chí choē. " Pē-ah, Lí ê hok-im kàu Tâi-oân í-keng gō͘-cha̍p goā nî kú lah! nā-sī lâi sìn lí ê lâng sī chin chió. Kiû Lí tio̍h chiong Lí ê sìn khui-khé in ê sim, hō͘ in kín-kín lâi kap goán saⁿ-kap kiâⁿ chit-tiâu thiⁿ ê lō͘, thang lâi tit-tio̍h Lí ê só͘ èng-ún ê hok-khì........" Chit-khoán ê só͘ kiû m̄ chai ū kong-hāu á-bô? Phah-sǹg chió-chió lâng teh siūⁿ. Chit-khoán ê kî-tó m̄-nā bô kong-hāu, hoán-tńg tuì Sîn chin bô lé, sī sio̍k tī bēng-lēng Sîn ê só͘-kiû. Tio̍h ài chim-chiok! Eng-kai tio̍h án-ni kiû: - "Pē-ah, kiû-lí sià-bián goán pîn-toāⁿ ê choē.Siúⁿ-sù goán hó kì-tì, hō͘ goán siông-siông oē kì-tit lí, lâi thé-thiap Chú ê kan-khó͘, pang-chān goán gâu chhut-la̍t choè lí è kang, thang kín chio-ho͘ bē sìn ê lâng lâi kui lí............"

(8)

Pûn ta̍t-á ê lâng

Chi̍t-tuī ê peng, tī chi̍t pái sio-thâi ê sî, thâi su. Chi̍t ê pûn ta̍t-á ê lâng hō͘ láng liah2--khi. Tuì-te̍k beh kā i chhèng-sat ê sî, chiū toā siaⁿ háu kóng. "Ah, lia̍t-uī siáⁿ-sū beh thâi goá? Goá ê chhiú m̄-bat hoān-tio̍h thâi-lâng ê choē."Tuì-te̍k ìn kóng,"Si̍t-chāi ū iáⁿ, m̄-kú lí ēng ta̍t-á kiau-so chèng-lâng lâi hoān thâi lâng choē; só͘-í lí eng-kai iā tio̍h siū siâng-khoán ê ūn-bēng chiah oē choè-tit."

KÀ-SĪ

Siàn-tōng lâng choè phái ê lâng, i ê choē-koà sī kap hit ê khì choè ê lâng pîⁿ-pîⁿ tāng.

(9)

Chhēng iûⁿ-phê ê chhâi-lông

Ū chi̍t-pái, chi̍t-chiah chhâi-lông, chhēng iûⁿ-phê ê saⁿ; tī chi̍t ê tiong-kan, i ê piàn-chong ū toā sêng-kong; só͘-í oē tit-thang tī iûⁿ-kûn ê tiong-kan lâi khó͘-chhó͘ choē-choē ê iûⁿ-á. Chóng-sī kàu lō͘-bé, hō͘ lâng hoat-kiàn--tio̍h; kò͘-iûⁿ ê lâng suî-sî kā i phah sí, chiong i ê sin-si kap só͘ chhēng ê saⁿ, choè chi̍t-ē tiàu tī chhiū-téng, thang choè pat2 chiah chhâi-lông ê kéng-kài.

Hū-kūn ê lâng khoàⁿ-kìⁿ iûⁿ-á án-ni lâi tiàu tī chhiū-nih toā kiaⁿ-hiâⁿ, tiong-kan chi̍t ê mn̄g kóng. "Chiong lí ê iûⁿ tiàu tī hia sī sím-mi̍h lí-iû ?" Kò͘-iûⁿ ê ìn kóng. Hé-iā--sī ! he sī chhâi-lông só͘ lī-iōng teh pau seng-khu ê iûⁿ-phê nā-tiāⁿ."

KĀ-SĪ Lâng boē oē tit thang tuì goā-bīn lâi phoàⁿ-toàn--tit.

(10)

àm-kong kap Chiong-su (sek-sut)

Chi̍t chiah àm-kong chiáu hioh tī khang-khak chhiū ê lāi-bīn teh  khùn tàu. Chhiū-kha ê chháu lāi chi̍t-chiah chiong-su toā-siaⁿ teh  chhiùⁿ-koa. àm-kong chin bô hoaⁿ-hí chiū kiò i khì pa̍t-uī, Chóng-sī chiong-su m̄-nā bô thiaⁿ i ê oē khì pa̍t-uī, soà kóng, "Chèng-ti̍t ê lâng sī àm-sî chiah ū khùn." Bô soè-jī choè i koh-chài ti̍t-ti̍t khah toā-siaⁿ lâi háu.

àm-kong chiām-sî tiām-tiām, āu-lâi oán-choán i ê oē kóng, "Goá si̍t-chāi sī ài thiaⁿ lí ê koa, m̄-kú chin ài khùn, só͘-í chiah kiò lí khì pa̍t-uī; taⁿ nā kah sī boē khùn-tit, choè lí chhiùⁿ, bián soè-jī. iā goá chia ū tām-po̍h tiⁿ-tê, lim liáu oē chin hó siaⁿ, lí nā bô hiâm peh khí lâi chhiū-téng ê lô͘-khó͘, chhiáⁿ lâi lim, goá beh chiong che choè-lí ê hó siaⁿ-im ê pò-siúⁿ."

Gōng ê chiong-su, suî-sî peh chiūⁿ chhiū-téng beh lim tiⁿ-tê. àm-kong suî-sî kā i the sí; Só͘-i tit-tio̍h thang an-jiân hó khùn.

KÀ-SĪ

iàu-kiû hut-jiân piàn pài-thok, hit-khoán ê lâng m̄ thang sìn-iōng--i.

## 漢羅（Ùi原文改寫）

「一滴一滴的水」

(紲接以前)

(7)

神佮車夫

有一个人駛一隻馬車，載真濟物，經過爛溝糜的細條路；因為車輪牢土糜。，所以馬拖攏袂進前。

為著按呢，這个人。全然無勞碌，隨時跪落佇土糜頂，大聲hiu神來幫贊。

神就應講，「貧惰的人ah，將你的肩頭掛佇車輪，出力照所會來sak，按呢iáu-kú若著欠用我的幫贊，我就歡喜聽lah ！著會記得彼句俗語講，「天幫贊自助的人。」

教示

常常聽見人teh祈禱的時，所求佮這款siâng類--的不止濟。「爸ah，你的福音到台灣已經五十外年久lah！但是來信你的人是真少。求你著將你的神開啟 in 的心，予in緊緊來佮阮相佮行這條天的路，通來得著你的所應允的福氣......」這款的所求毋知有功效抑無？拍算少少人teh想。這款的祈禱毋但無功效，反轉對神真無禮，是屬佇命令神的所求。著愛斟酌！應該著按呢求：- 「爸ah，求你赦免阮貧惰的罪。賞賜阮好記智，予阮常常會記得你，來體貼主的艱苦，幫贊阮gâu出力做你的工，通緊招呼未信的人來歸你......」

(8)

歕笛仔的人

一隊的兵，佇一擺相thâi的時，thâi輸。一个歕笛仔的人予人掠--去。對敵欲共伊槍殺的時，就大聲吼講。「Ah，列位啥事欲thâi我？我的手毋bat犯著thâi人的罪。」對敵應講，」實在有影，毋kú你用笛仔 kiau-so眾人來犯thâi人罪；所以你應該也著受siâng款的運命才會做得。」

教示

煽動人做歹的人，伊的罪過是佮彼个去做的人平平重。

(9)

穿羊皮的豺狼

有一擺，一隻豺狼，穿羊皮的衫；佇一个中間，伊的變裝有大成功；所以會得通佇羊群的中間來苦楚濟濟的羊仔。總是到路尾予人發見--著；顧羊的人隨時共伊拍死，將伊的身屍佮所穿的衫，做一下吊佇樹頂，通做別隻豺狼的境警戒。

附近的人看見羊仔按呢來吊佇樹裡大驚惶，中間一个問講。「將你的羊吊佇遐是啥物理由？」顧羊的應講。Hé也--是！彼是豺狼所利用teh 包身軀的羊皮nā-tiāⁿ。」

教示

人袂會得通對外面來判斷--得。

(10)

暗光佮螽斯 (蟋蟀)

一隻暗光鳥歇佇空殼樹的內面teh睏tàu。樹跤的草內一隻螽斯大聲teh唱歌。暗光真無歡喜就叫伊去別位，總是螽斯毋但無聽伊的話去別位，紲講，「正直的人是暗時才有睏。」無細膩做伊閣再直直較大聲來吼。

暗光暫時恬恬，後來婉轉伊的話講，「我實在是愛聽你的歌，毋kú真愛睏，所以才叫你去別位；今若kah是袂睏得，做你唱，免細膩。也我遮有淡薄甜茶，lim了會真好聲，你若無嫌peh 起來樹頂的勞苦，請來lim，我欲將這做你的好聲音的報賞。」

戇的螽斯，隨時peh上樹頂欲lim 甜茶。暗光隨時共伊teh死；所以得著通安然好睏。

教示

要求忽然變拜託，彼款的人毋通信用--伊。
