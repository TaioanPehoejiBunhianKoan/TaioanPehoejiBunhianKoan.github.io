---
title: "兒童中心的基督教"
categories:
  - 散文
tags:
  - 陳清忠 Tân Chheng-tiong 
toc: true
toc_sticky: true
---

# Jî-tông Tiong-sim ê Ki-tok-kàu

## 文獻資訊

| 項目 | 資料 |
|---|---|
| 作者 | 陳清忠 Tân Chheng-tiong  |
| 卷期 | 台灣教會報/芥菜子 |
| 卷期 | 第517卷 |
| 日期 | 1928/4 |
| 頁數 | 7 |

## 白話字（原文數位化）

Jî-tông Tiong-sim ê Ki-tok-kàu

(Soà-chiap Tē 22 hō)

Tē-gō͘ Chiuⁿ

1928.04.01 517 Koàn (KOÀ-CHHÀI-CHÍ TĒ 26 Hō) p.14-15

Ki-tok-kàu, sī Siau-ke̍k-tek á-sī Chek-ke̍k-tek?

Pó͘ kòng-phoà ê mi̍h sī Ki-tok-kàu ê sú-bēng mah? Ki-tok-kàu ê pún-chit sī kan-ta choè Siu-siān tek kang-tiâⁿ jî-í mah? Nā-sī án-ni Ki-tok-kàu put-kò sî chi̍t ê siau-ke̍k-tek ê chong-kàu nā-tiāⁿ. Chóng-sī Ki-tok-kàu, m̄-nā siau-ke̍k-tek sū-gia̍p, iā sī ū toà chek-ke̍k-tek toā ê sù-beng tī-teh ê chong-kàu. Kin-á-ji̍t ê Ki-tok kàu-hoē, chiong Pó lô ê Sîn-ha̍k ka-nn̂g-thun, chiong i ê sîn-ha̍k hit-kù : "Chit sè-kan bô chi̍t-lâng Gī-iâng" choè kí-chhó͘ lâi to̍k-li̍p siā-hoē-koan, só͘-í Ki-tok-kàu chū-jiân hām-lo̍h choè siau-ke̍k-tek ê chong-kàu.

Siu-lí kòng-phoà ê mi̍h sī khah kuì-khì ê kang-tiâⁿ, á-sī ū-hông m̄-thang hō͘ i kòng-phoà hit-khoán ê kang-tiâⁿ khah ū kè-ta̍t? Kin-á-ji̍t ê siā-hoē thang kóng, chha-put-to koàn-chù só͘ ū ê la̍t tī siu-siān-tek ê sū-gia̍p, koh-chài lūn lâng ê sū-gia̍p iā sī teh phah-sǹg bô ū chi̍t-hāng oē khah iâⁿ-kè tī siu-siān-tek ê sū-gia̍p ê khoán-sit. Bô-lūn kám-hoà sū-gia̍p, kìm-chiú sū-gia̍p, kiáu-hong sū-gia̍p téng, si̍t-chāi siu-siān-tek sū-gia̍p sī chin sēng-tāi, chiông-sū tī chit khoán ê sū-gia̍p ê lâng, in ê thài-tō͘ oán-jiân ná tit-tio̍h 'Ge̍h-kuì-koan,' hō͘ siā-hoē chin chun-tiōng.

Khiok phah-phoà ê mi̍h boē-tit-thang chiong án-ni hē-teh, siu-lí phò-hoāi ê mi̍h sī lán ê toā chek-jīm. Chóng-sī Khu-la̍t-su-tun (Gladstone) ū kóng "Form" (chō-chiâⁿ) sī pí "Reform" (kái-chō) khah ū kè-ta̍t kang-tiâⁿ. Oāⁿ-oē lâi kóng, chek-ke̍k-tek ê sū-gia̍p sī pí siau-ke̍k-tek ê sū-gia̍p khah iàu-kín.Kin-á-ji̍t ê kàu-hoē khoàⁿ "Reform" siau-ke̍k-tek sū-gia̍p khah tāng tī chek-ke̍k-tek "Form" ê sū-gia̍p.

Kàu-io̍k Ha̍k-chiá Ho-lûn Phok-sū kóng, kin-á-ji̍t ê siā-hoē sū-gia̍p-ka, khoàⁿ-kìⁿ chiú-chuì ê lâng tuì soaⁿ-téng poa̍h-lo̍h-lâi, koáⁿ-kín-oh, siat kìm-chiú-hoē! khoàⁿ-kìⁿ chha̍t-á lìn-lo̍h-lâi, koáⁿ-kín--oh, lia̍h-khì kaⁿ-ga̍k-ni̍h! sòng-hiong-lâng kō-lo̍h-lâi, kín--oh! siat-li̍p kiù-chè-hoē! piⁿ-lâng poa̍h-lo̍h-lâi, sī-soā--oh, khí pīⁿ-īⁿ--oh! uī-tio̍h chiah ê siu-siān-tek ê sū-gia̍p, siā-hoē toā bô êng, huì-liáu chin-choē ê chîⁿ. Kia̍h-thâu khoàⁿ soaⁿ-téng, bô ū siat-pī chit-hāng thang kò͘ in hō͘ in bián-tit poa̍h-lo̍h soaⁿ-kha. Soaⁿ-téng bô uî lân-kan, boē bián tit tio̍h chhiò in ê gōng. I án-ni chhiò, kiám bô toā ê chin-lí tī-teh mah?

Lō͘-ka só͘ kì, lūn hó ê Sat-má-lī-a lâng, sī choè siā-hoē sū-gia̍p-ka ê bô͘-hoān. Chóng-sī chit-ê siā-hoē sū-gia̍p-ka ê bô͘-hoān. Chóng-sī chit-ê siā hoē ū tn̂g-tn̂g khiàm-kheh hó ê Sat-má-lī-a lâng á-bô? Chhin-chhiūⁿ Chio̍h-chhoan ngó͘-iū oē-bûn só͘ kóng, chha̍t-á ê chéng-chí éng boē chīn, m̄-nā kan-ta tī Iâ-lī-ko ê lō͘, chha̍t-á iā beh Poa̍t-hō͘ (Hêng-hêng sù-chì; bô beh siū khu-sok) tī thong sè-kan mah? Lán kiám boē oē choè pí hó ê Sat-má-lī-a lâng í-siōng khah kuì-khì ê kang-tiâⁿ mah?

Bí-kok Bu-la-ong Tāi-ha̍k ê Chóng-tiúⁿ Hong-jû Phok-sū teh kóng, siat-sú i nā sī tng Iâ-lī-ko-chhī chhī-tiúⁿ ê chit-jīm; tē-it, i beh chiong pōng-chí lâi pōng Iâ-lī-ko lō͘-piⁿ só͘ ū ê gâm-chio̍h, chiâⁿ-choè chi̍t-tiâu kng-ti̍t ê lō͘, hō͘ chha̍t-á bô ū chi̍t só͘-chāi thang bi̍h; tē-jī, i beh ēng bûn-bêng-tek ê tiān-teng lâi chiò kàu hit tiâu lō͘ hō͘ i kng kàu ná ji̍t-sî; tē-saⁿ, beh phài kéng chhat tī ta̍k só͘-chāi lâi kò͘; ēng chit-khoán ê chèng-chhek ê sî, Iâ-lī-ko ê lō͘ tek-khak boē oē chhut poàⁿ ê chha̍t.Chit-khoán chek-ke̍k-tek ê sū-gia̍p, hó ê Sat-má-lī-a lâng, tuì hit tiâu lō͘ keng-kè, teh-beh bô ū hit-khoán siu-siān-tek ê sū-gia̍p thang choè.

Heng-lī Su-la̍t-bûn kàu-siū iā sī kap Hōng-jû Phok-sū tông-kám, i kóng, "Ki-tok-kàu m̄-sī chiong 'siu-lí mi̍h-kiāⁿ' choè î-it ê bo̍k-tek. Ki-tok-kàu sī chiong 'tî-hông bia̍t-bô, ū-hông phò-hāi' lâi choè bo̍k-tek." Sèng-chheh kóng Ki-tok sī hó ê i-seng, chit ê miâ si̍t-chāi chin tek-tong. Chiong-chêng kóng hó ê i-seng sī chí-khí gâu i-hó lâng ê phoà-pīⁿ ê i-seng; nā-sī tuì kin-á-ji̍t chìn-pō͘ ê i-ha̍k-siōng lâi kóng, hó ê i-seng m̄-nā i-hó phoà-pīⁿ, tio̍h chō ióng-kiāⁿ ê sin-thé, hō͘ i bián tú-tio̍h pīⁿ, hit-khoán chiah sī hó ê i-seng. Ki-tok tuì tī chi̍t hong-bīn si̍t-chāi sī hó ê i-seng. Koh-khah kóng Ki-tok ê iā sī chek-ke̍k-tek ê i-seng. Kin-á-ji̍t ê sî-tāi sī tio̍h choè chek-ke̍k-tek sū gia̍p ê sî-tāi lah! Kan-ta choè siau-ke̍k tek ê sū-gia̍p beh thái tit-thang kiàn-siat kiān-choân ê Sîn-kok ah!

(āu-hō beh koh soà-chiap)

## 漢羅（Ùi原文改寫）

兒童中心的基督教

(續接第22號)

第五章

1928.04.01 517卷(芥菜子第26號) p.14-15

基督教，是消極的抑是積極的？

補摃破的物是基督教的使命mah？基督教的本質是干焦做修繕tek工程而已mah？若是按呢基督教不過時一个消極的的宗教nā-tiāⁿ。總是基督教，毋但消極的事業，也是有帶積極的大的使命佇teh 的宗教。今仔日的基督教會，將保羅的神學加圇吞，將伊的神學彼句：「這世間無一人義人」做基礎來獨立社會觀，所以基督教自然陷落做消極的的宗教。

修理摃破的物是較貴氣的工程，抑是預防毋通予伊摃破彼款的工程較有價值？今仔日的社會通講，差不多灌注所有的力佇修繕tek 的事業，閣再論人的事業也是teh拍算無有一項會較贏過佇修繕tek 的事業的款式。無論感化事業，禁酒事業，矯風事業等，實在修繕tek事業是真盛大，從事佇這款的事業的人，in 的態度宛然ná得著「月桂冠，」予社會真尊重。

卻拍破的物袂得通將按呢下teh，修理破壞的物是咱的大責任。總是Khu-la̍t-su-tun (Gladstone)有講「Form」(造成)是比「Reform」(改造)較有價值工程。換話來講，積極tek 的事業是比消極tek 的事業較要緊。今仔日的教會看「Reform」消極tek事業較重佇積極tek「Form」的事業。

教育學者Ho-lûn博士講，今仔日的社會事業家，看見酒醉的人對山頂跋落來，趕緊--oh，設禁酒會！看見賊仔lìn落來，趕緊--oh，掠去監獄裡！sòng-hiong人kō落來，緊--oh！設立救濟會！病人跋落來，sī-soā--oh，起病院--oh！為著chiah 的修繕tek 的事業，社會大無閒，費了真濟的錢。Kia̍h頭看山頂，無有設備這項通顧in予in免得跋落山腳。山頂無圍欄杆，袂免得著笑in 的戇。伊按呢笑，kiám無大的真理佇teh mah？

路加所記，論好的撒馬利亞人，是做社會事業家的模範。總是這个社會事業家的模範。總是這个社會有長長欠缺好的撒馬利亞人抑？親像Chio̍h-chhoan ngó͘-iū oē-bûn所講，賊仔的種子永袂盡，毋但干焦佇耶利哥的路，賊仔也欲Poa̍t-hō͘ (Hêng-hêng sù-chì；無欲受拘束)佇通世間mah？咱kiám袂會做比好的撒馬利亞人以上較貴氣的工程mah？

美國Bu-la-ong大學的總長Hong-jû博士teh講，設使伊若是當耶利哥市市長的職任；第一，伊欲將磅子來磅耶利哥路邊所有的岩石，成做一條光直的路，予賊仔無有一所在通覕；第二，伊欲用文明的的電燈來照到彼條路予伊光到那日時；第三，欲派警察佇逐所在來顧；用這款的政策的時，耶利哥的路的確袂會出半的賊。這款積極的的事業，好的撒馬利亞人，對彼條路經過，teh欲無有彼款修繕tek 的事業通做。

Heng-lī Su-la̍t-bûn教授也是佮Hong-jû博士同感，伊講，「基督教毋是將「修理物件」做唯一的目的。基督教是將「持防滅無，預防破害」來做目的。」聖冊講基督是好的醫生，這个名實在真tek-tong。將前講好的醫生是指起gâu醫好人的破病的醫生；若是對今仔日進步的醫學上來講，好的醫生毋但醫好破病，著造勇健的身體，予伊免拄著病，彼款才是好的醫生。基督對佇一方面實在是好的醫生。閣較講基督的也是積極tek 的醫生。今仔日的時代是著做積極tek事業的時代lah！干焦做消極tek 的事業欲thái得通建設健全的神國ah！

(後號欲閣續接)
