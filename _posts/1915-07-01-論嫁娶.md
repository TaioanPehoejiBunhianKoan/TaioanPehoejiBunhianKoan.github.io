---
title: "論嫁娶"
categories:
  - 無分類
tags:
  - 林燕臣 Lîm Iàn-sîn
toc: true
toc_sticky: true
---

# Lūn Kè-chhoā

## 文獻資訊

| 項目 | 資料 |
|---|---|
| 作者 | 林燕臣 Lîm Iàn-sîn |
| 卷期 | 台灣教會報 |
| 卷期 | 第364卷 |
| 日期 | 1915/7 |
| 頁數 | 9 |

## 白話字（原文數位化）

Lūn Kè-chhoā

1915.07 364 koàn p.9-10

(Lîm iàn-sîn kì).

Lūn kè-chhoā ê hong-sio̍k, chiàu kó͘-chá ê lē, lâm saⁿ-cha̍p hoè chiah chhoā, lú jī-cha̍p hoè chiah kè. Che sī Chiu-kong só͘ tiāⁿ-tio̍h ê lē. Koh Bûn-tiong-chú ê chheh ū kóng, "Hun-in lūn châi î-ló͘ chi-tō, kun-chú put ji̍p kî-tiong," ké-soeh chiū-sī kóng, kè-chhoā nā kè-kàu phèng-kim sī hoan-pang ê hoat-tō͘, kun-chú ê lâng m̄ ji̍p in ê só͘-chāi ì-sù sī khoàⁿ-khin kè chhoā beh siu phèng-kim loā-chē, ná-chún chò bé-bē chi̍t-iūⁿ. Khó-sioh kim put-tông kó͘, hong-sio̍k ná pì(sic.) ná pháiⁿ. Chi̍t bāng sī chá kè-chhoā ê m̄-hó. Bat khoàⁿ-kìⁿ cha-po͘-lâng tī 18, 19 hoè ê sî chiū chhoā, cha-bó͘-lâng tī 15, 16 hoè ê sî chiū kè, tì-kàu bô kuí-hoè chiū sí; siat-sú nā bô té-hoè-siū, chiū só͘ seⁿ ê kiáⁿ-jî iā m̄-chiâⁿ mi̍h, chhin-chhiūⁿ koé-chí-châng ná iù-chíⁿ, chiū só͘ kiat ê koé-chí chin sè-lia̍p, lâng chá chhoā iā sī án-ne.

Koh chi̍t hāng, kè-chhoā ê m̄-hó chiū-sī tāi-seng phín phèng-kim loā-chē, jiân-āu chiah tiāⁿ-tio̍h. Bat khoàⁿ-kìⁿ bó͘ só͘-chāi ê hong-sio̍k, chhoā chi̍t-ê bó͘ ū-ē tio̍h sàng chió 600 kho͘, ū-ê tio̍h sàng 500,siāng iā tio̍h sàng 300 kho͘. Bat ū bó͘-lâng kā lâng chioh chîⁿ lâi chhoā; chhoā liáu bô thang hêng, iáu-boē hêng chheng-chhó ná-chún tio̍h hō͘ chè-chú seⁿ lī-sek, kàu seⁿ-kiáⁿ poē tāng-tàⁿ chi̍t-iūⁿ. Chit hō ê hong-sio̍k si̍t-chāi m̄-hó. Kiám-chhái chò pē-bó ê lâng teh siūⁿ, goá seⁿ chit ê cha-bó͘ kiáⁿ chū sè-hàn âng-âng iù-iù chhī kàu toā, hō͘ i chia̍h chhēng ēng sǹg bē liáu, kiám m̄-thang siu i kuí-pah gîn lâi chia̍h mah ? Nā-sī án-ne phah-sǹg chin bô ngá-khì, tú-tú chhin-chhiūⁿ chò seng-lí lâng sǹg-pún bē-hoè; tio̍h siūⁿ lán chhī cha-bó͘-kiáⁿ iàu-kín tio̍h kéng hó kiáⁿ-sài, put-chāi beh siu gîn loā-chē, hô-hòng lán nā ū cha-po͘-kiáⁿ iā tio̍h chhoā.

Kè-chhut--khì kì-jiân bô siu gîn, chhoā ji̍p-lâi iā sī án-ne. Sio̍k-gú kóng, "Khó͘ têng khó͘" Goá bat thiaⁿ-kìⁿ ū chi̍t téng-hō lâng chin thang chò bô͘-hoān. I tuì kiáⁿ-sài hit-pêng kóng, "Suî goá khì, suî lí lâi," ì-sù sī kóng, "Lí bô hiâm goán bô kè-chng, goán iā bô hiâm lín bô phèng-kim," án-ne nn̄g-pêng kiám bô chin chū-iû koh ngá-khì mah ?

Goá siáⁿ-sū kóng án-ne, sī in-uī bat ū sìn-tô͘ siuⁿ-chá chhoā, tì-kàu só͘ siⁿ ê kiáⁿ m̄-chiâⁿ gín-ná, koh pún-sin iā-ū hān-hāi. án-ne be hthài oē hō͘ lán ê kiáⁿ-sun ióng-chōng mah? Sio̍k-gú kóng: M̄-bat m̄-kiaⁿ, choân bat choân-kiaⁿ." Hiān-sî ta̍k-hāng teh kái-liông, chit-ê chhoā ê tāi-chì ū koan-hē tī āu sè-tāi ê kiáⁿ-sun, koh khah tio̍h kái-liông; siat-sú lâm nā oē thun-jún kàu jī-cha̍p-sì hè siōng, lú siōng kín kàu jī-cha̍p hè, chiàu án-ni lâi kè-chhoā ún-tàng khah ha̍h oe-seng.

Koh chi̍t hāng, sio̍k Chú ê lâng the kè-chhoā, lióng-pêng nā kah-ì tio̍h thèng lióng-pêng ê lī-piān. Bat khoàⁿ Tang-káng ê hong-sio̍k nā kè-kiáⁿ ê sî tio̍h pī-pān pâng-lâi ê ke-si, chhin-chhiūⁿ bīn-tháng-kè, bīn-thàng, se-thâu-toh, hông-lô͘-kuī, saⁿ-á-tû, í-thâu-á, téng-ē-toh. Sin-niû chit pêng kì-jiân sàng chiah ê mi̍h, kiáⁿ-sài hit pêng tek-khak tio̍h sàng kuí-nā pah ê phèng-kim. Sio̍k-gú kóng, "Chi̍t-poah hì chi̍t-poah chhò͘." Sìn Chú ê lâng iā jiám-tio̍h chit-hō ê hong-sio̍k. Chêng-ji̍t ū lâng sàng chiah ê chng-liâm kiâⁿ kuí-nā phò͘-lō͘. Che kiám m̄-sī chha̍k kê ka-tī giâ mah ? Choè tē-it thang khó-sioh ê, chi̍t ê bó͘ hiaⁿ-tī chò bó͘ chí-moē í-keng nî-goā kú, hoè-thâu iā sī chē, chóng-sī bô phèng-kim thang khì chhoā. Che kiám m̄-sī thang hoân-ló mah ? Hàiⁿ--ah ! Kong-kéng ná kia̍t, chîⁿ ná oh-thàn, tio̍h khiām-séⁿ chiat-chè chò iàu-kín, lâu--koá hiàn hō͘ kàu-hoē lâi thiàⁿ Siōng-tè. Goá kóng chit nn̄g hāng, ǹg-bāng lia̍t-uī hiaⁿ-ché chhim-chhim khì siūⁿ, m̄-thang chip-siú kū-koàn. Lán ū-sî chhut-chhuì chiū kóng in sī sè-sio̍k lâng. Kóng chit kù oē tio̍h sè-jī, kiaⁿ-liáu ē kek-tio̍h in siū-khì, tio̍h siūⁿ khoàⁿ lán ta̍k hāng ê só͘-chò, kó-jiân ū thoat-sio̍k á-bô.

## 漢羅（Ùi原文改寫）

論嫁娶

1915.07 364卷 p.9-10

(林燕臣記)。

論嫁娶ê風俗，照古早ê例，男30歲才娶，女20歲才嫁，這是周公所定著ê例。Koh文中子ê冊有講：「婚姻論財夷虜之道，君子不入其中。」解說就是講，嫁娶若計較聘金是蕃邦ê法度，君子ê人m̄入in ê所在；意思是看輕嫁娶beh收聘金偌濟，若準做買賣一樣。可惜今不同古，風俗ná變ná歹，一項是早嫁娶ê m̄好。bat看見查甫人tī 18、19歲ê時就娶，查某人tī15、16歲ê時就嫁，致到無幾歲就死，設使若無短歲壽，就所生ê子兒也m̄成物，親像果子叢愈幼嫩，就所結ê果子真細粒，人早娶也是án-ni。

Koh一項，嫁娶ê m̄好就是代先品聘金偌濟，然後才定著。Bat看見某所在ê風俗，娶一個某有ê著送600箍，有ê著送500，上少也著送300箍。Bat有某人kā人借錢來娶，娶了無thang還，著hō͘債主生利息，到生子iáu-boē還清楚，若準背重擔一樣，這號ê風俗實在m̄好。Kiám-chhái做父母ê人teh想，我生這個查某子，自細漢紅紅幼幼飼到大，hō͘伊食穿用算bē了，Kiám m̄ thang收伊幾百銀來食麼？若是án-ne扑算真無雅氣，扺扺親像做生理人算本賣貨；著想咱飼查某子要緊著揀好子婿，不在beh收銀偌濟，何妨咱若有查甫子也著娶。

嫁出--去既然無收銀，娶入來也是án-ne。俗語講：「苦重苦。」我bat聽見有一等號人真thang做模範，伊對子婿hit爿講：「隨我去，隨汝來。」意思是講：「你無嫌阮無嫁妝，阮也無嫌lín無聘金。」án-ne兩爿豈無真自由koh雅氣mah？

我啥事講án-ne，是因為bat 有信徒siuⁿ早娶，致到所生ê子m̄成囡仔，koh本身也有陷害。án-ne beh thài會hō͘咱ê子孫勇壯mah？俗語講：「m̄ bat m̄驚，全bat全驚。」現時逐項teh改良，這個娶ê事誌有關係tī後世代ê子孫，koh較著改良；設使男若會吞忍到24歲上，女上緊到20歲，照án-ni來嫁娶穩當較合衛生。

Koh一項，屬主ê人teh嫁娶，2爿若kah意著聽兩爿ê利便。bat看東港ê風俗若嫁子ê時著備辦房內ê家私，親像面桶架、面桶、梳頭桌、風爐櫃、衫仔櫥、椅頭仔、頂下桌。新娘這爿既然送chiah ê物，子婿hit爿的確著送幾若百ê聘金。俗語講：「一poah hì一poah chhò͘ 。」信主ê人也染著這號ê風俗。前日有人送chiah5 ê妝奩行幾若舖路，這kiám m̄是chha̍k kê家己舉mah？最第一thang可惜ê,一個某兄弟做某姊妹已經年外久，歲頭也是濟，總是無聘金thang去娶，這豈m̄是thang煩惱mah？Hàiⁿ--ah！光景那竭，錢那難趁，著儉省節制做要緊，留--寡獻hō͘教會來疼上帝。我講這2項，向望列位兄姊深深去想，m̄ thang執守舊慣。咱有時出嘴就講in是世俗人，講一句話著細膩，驚了會激著in受氣，著想看咱逐項ê所做，果然有脫俗抑無。
