---
title: "泰雅爾教會的發展"
categories:
  - 散文
tags:
  - 江天順 Kang Thian-sūn
toc: true
toc_sticky: true
---

# Thài-ngá-ní kàu-hoē ê hoat-tián

## 文獻資訊

| 項目 | 資料 |
|---|---|
| 作者 | 江天順 Kang Thian-sūn |
| 卷期 | 台灣教會公報 |
| 卷期 | 第835號 |
| 日期 | 1958/7 |
| 頁數 | 12 |

## 白話字（原文數位化）

Thài-ngá-ní kàu-hoē ê hoat-tián

(Chiap chêng-goe̍h hō tē 7 bīn)

Kang Thian-sūn

1958年7月835期        11

2. Kian-chhî sìn-gióng ê La-oái.

Chha-put-to hit ê sî-chūn, ū chi̍t ê soaⁿ-tē chheng-liân, m̄-kiaⁿ kéng-chhat ê chó͘-tòng, ióng-kám chhoā i ê bó͘ khì Tām-chuí tha̍k chheh, i si̍t-chāi sī uī chin-lí m̄-kiaⁿ sí ê lâng, i nn̄g nî āu iā tńg-khì toà Ka-lé-oan pang-chān Chi-oang, i chiū khì ta̍k só͘-chāi thoân tō-lí, sìn ê lâng chiū tī saⁿ-keⁿ poàⁿ-mî kàu Chi-oang hia thiaⁿ tō-lí, hit ê m̄-kiaⁿ sí, m̄-kiaⁿ phah, m̄-kiaⁿ koaiⁿ ê ióng-kám ê chheng-liân, chiū-sī La-oái(ū lâng kóng chò Lô͘-ui). Taⁿ hit-sî ê san-tē lâng ēng choáⁿ-iūⁿ lâi thiaⁿ tō-lí neh? In-uī kiaⁿ kéng-chhat, chiū tī àm-sî 10 tiám kàu 3 tiám ê tiong-kan lâi thiaⁿ tō-lí, ū lâng toà tī chin hn̄g, tio̍h ài poêⁿ-soaⁿ koè-niá kiâⁿ 5 tiám cheng, ū ê tio̍h 8,9 tiám cheng chiah ē kàu. Khí-thâu Chi-oang ê sin-thé put-chí ióng, āu-lâi in-uī ta̍k àm tio̍h ài kà lâng, nā-sī khah kīn lâi ê, tio̍h kàu thiⁿ-kng, só͘-í sin-thé chi̍t-ji̍t chi̍t-ji̍t soe-lám. Sui-jiân sī án-ni, Siōng-tè iā te̍k-pia̍t pó-hō͘, hō͘ i ióng-kám lâi chīn i ê sù-bēng. I ū chi̍t ê ióng-lú hō chò La-bai(羅梅), i kóng tio̍h ta̍k-àm uī-tio̍h hiah-nī hn̄g lâi ê lâng chí-pn̄g hō͘ in chia̍h pá chiah hō͘ in tńg-khì, in ta̍k àm to bô it-tēng ê lâng lâi, tuì tang-sai lâm-pak lâi 5 ê, 10 ê chiap-soà lâi, só͘-í kang-chok ê lâng si̍t-chāi iā sī uî-lân, chóng-sī uī-tio̍h oa̍h-miā ê hok-im iā sī boē kì-tit it-chhè lâi kám-siā.

3. Sìn-gióng eng-hiông Ui-lan.

Tī Eng-hoa chhoan(櫻花村) ū chi̍t ê tē-it kia̍t-chhut ê sìn-gióng eng-hiông, chiū-sī Ui-lan thak-ko,i thang kóng chêng sī chi̍t ê hèng chiú phî-khì chin toā ê lâng, chi̍t-ē thiaⁿ-tio̍h Chi-oang kóng tō-lí suî-sî chiū sìn, pêng-sî khoàⁿ chiú choè sìⁿ-miā ê , suî-sî khoàⁿ choè tuì-te̍k, hiong-ok ê phî-khì piàn choè thiàⁿ-sim moá-moá ê lâng. I ū uī-tio̍h tō-lí siū chin toā ê pek-hāi, tng tāi Tang A chiàn-cheng chin kek-lia̍t ê sî, Ji̍t-pún kéng-chhat gî-sim àm kuí, giâu-gî Ki-tok-tô͘ chhin-chhiūⁿ cheng-thàm, Ui-lan in-uī lâi Hoe-liân kàu-hoē chò lé-pài siū lia̍h, Ji̍t-pún kéng-chhat ēng pe̍h-siám-siám ê to kóng beh kā i thâi, kiò lâng khì ku̍t khut beh kā i tâi. Ui-lan khoàⁿ hit ê pān-sè sī chin-chiàⁿ ê khoán, chiū pek-chhiat kî-tó, chóng-sī kî-tó liáu-āu, i ê sim-koaⁿ piàn choè hoaⁿ-hí, chiū-sī nā oē-thang tī chia uī Chú khiā-khí là. À! Sìn-gióng khah-iâⁿ lāi to là, i iā bat hō͘ Ji̍t-pún ê kéng-chhat phah kàu chin thiám , 3, 4 mê-ji̍t lóng bô hō͘ i khùn, tì-kàu khí siáu, āu-lâi kéng-chhat chhòng chi̍t ê kian-kò͘ ê chhâ-tû koaiⁿ i tī hit lāi-bīn poàⁿ nî kú, ēng toā tiâu ê thih-soàⁿ liān--teh, i iau-kiû ài tha̍k Sèng-keng kéng-chhat iā m̄-khéng hō͘ i, āu-lâi ko͘-put-chiong ēng Sèng-keng hêng i tha̍k, i ê pīⁿ chiū chiām-chiām ho̍k-goân, in-uī ài tit-tio̍h chū-iû, chí-ū kìm-chí i boē ēng-tit thoân tō-lí , chóng-sī i iā sī it-bī thoân.

4. M̄ ta̍h sèng-siōng ê Chheng-thài.

Koh-chài ū chi̍t ê hō-chò N̂g Chheng-thài(黃清太,hiān-sî choè Kiàn-chheng kàu-hoē ê soan-tō-su), i chêng sī chin hòⁿ chiú ê lâng, bat chē gû-chhia khì Hōng-lîm, chí-ū gû-chhia tńg-khì , lâng khì chhoē chiah chai-iáⁿ liàn tī lō͘-piⁿ khùn. Chhin-chhiūⁿ chit khoán ê lâng, chi̍t-ē sìn tō-lí, Chú chiū kái-piàn i ê seng-oa̍h. Ū chi̍t pái kui 10 lâng hō͘ kéng-chhat lia̍h khì mn̄g, kiò in tio̍h poē-kàu, chiū ēng sèng-bó Má-lī-a kap Iâ-so͘ ê siōng hō͘ in ta̍h, toā to-sò͘ ê lâng in-uī kiaⁿ chiū ta̍h, to̍k to̍k N̂g sian-siⁿ choa̍t-tuì m̄ ta̍h, tì-kàu hō͘ Ji̍t-pún ê kéng-chhat phah chin thiàⁿ. Chóng-sī i tī hit-sî thang ióng-kám jīn Chú ê miâ , kàu hit ji̍t Chú iā beh jīn i ê miâ là.

5. Sûn-kàu-chiá Sa-ka ta-ni(坂谷)

Sa-ka ta-ni sī toà tī Thài-ló͘-kok ê soaⁿ téng, tuì soaⁿ kha peh khí tio̍h 5 tiám cheng ê lō͘-thêng. I ū tha̍k Lông-gia̍p ha̍k-hāu pit-gia̍p, sī thâu-náu chin iu-siù ê chheng-liân. Chóng-sī in-uī sìn-gióng ê iân-kò͘, Ji̍t-pún kéng-chhat ēng chióng-chióng ê hoat-tō͘ beh hāi i, i ū kiâⁿ 7,8 tiám cheng ê lō͘-thêng kàu Ka-lé-oan, thàu-chá tio̍h ài cháu tò-tńg khì, lō͘-bé hō͘ kéng-chhat chai-iáⁿ phah kàu kha-kut, chhiú-kut, pâi-á kut tn̄g-khì, hūn-khì koh chhéⁿ, chhéⁿ liáu koh phah, lō͘-bé uī Ki-tok ê miâ lâi sûn-kàu sí-khì. Goá bat kàu hia toà kuí-nā ji̍t, si̍t-chāi kám-khài bû-liōng. Kong-ho̍k āu hit ê kéng-chhat iáu kú tī hia, Gô͘ Thian-sù Bo̍k-su mn̄g i ê hū-jîn-lâng kóng, taⁿ uī-tio̍h phah-sí lí ê tiōng-hu hit ê kéng-chhat beh pò oan-siû á m̄? I kóng, m̄-thang , tio̍h thiàⁿ tuì-te̍k chiah sī Chú ê kà-sī, ē thâi lâng thâu-khak ê iá-bân lâng, taⁿ iā oē-hiáu thiàⁿ i ê tuì-te̍k là. Sa-ka ta-ni sui-jiân sí, si̍t-chāi sí liáu ián teh kóng-oē！                            (Boē-oân).

## 漢羅（Ùi原文改寫）

泰雅爾教會的發展

(接前月號第 7面)

江天順

1958年7月835期        11

2、堅持信仰的 La-oái。

差不多彼个時陣，有一个山地青年，毋驚警察的阻擋，勇敢chhoā伊的某去淡水讀冊，伊實在是為真理毋驚死的人，伊兩年後也轉去蹛 加禮灣幫贊Chi-oang，伊就去逐所在傳道理，信的人就佇三更半暝到Chi-oang遐聽道理，彼个毋驚死，毋驚拍，毋驚關的勇敢的青年，就是La-oái(有人講做Lô͘-ui)。今彼時的山地人用怎樣來聽道理neh？因為驚警察，就佇暗時10點到3點的中間來聽道理，有人蹛佇真遠，著愛poêⁿ山過嶺行5點鐘，有的著8、9點鐘才會到。起頭Chi-oang 的身體不止勇，後來因為逐暗著愛教人，若是較近來的，著到天光，所以身體一日一日衰lám。雖然是按呢，上帝也特別保護，予伊勇敢來盡伊的使命。伊有一個養女號做La-bai(羅梅)，伊講著逐暗為著遐爾遠來的人煮飯予in食飽才予in轉去，in逐暗都無一定的人來，對東西南北來5个，10 个接紲來，所以工作的人實在也是為難，總是為著活命的福音也是袂記得一切來感謝。

3、信仰英雄Ui-lan。

佇櫻花村有一个第一傑出的信仰英雄，就是Ui-lan thak-ko，伊通講前是一个hèng酒脾氣真大的人，一下聽著Chi-oang講道理隨時就信，平時看酒做性命的，隨時看做對敵，兇惡的脾氣變做疼心滿滿的人。伊有為著道理受真大的迫害，當大東亞戰爭真激烈的時，日本警察疑心暗鬼，僥疑基督徒親像偵探，Ui-lan因為來花蓮教會做禮拜受掠，日本警察用白閃閃的刀講欲共伊thâi，叫人去掘khut欲共伊tâi。Ui-lan看彼个pān-sè是真正的款，就迫切祈禱，總是祈禱了後，伊的心肝變做歡喜，就是若會通佇遮為主徛起là。啊！信仰khah贏利刀là，伊也捌予日本的警察拍到真thiám ，3、4暝日攏無予伊睏，致到起痟，後來警察創一个堅固的柴櫥關伊佇彼內面半年久，用大條的鐵線 liān--teh，伊要求愛讀聖經警察也毋肯予伊，後來姑不將用聖經還伊讀，伊的病就漸漸復原，因為愛得著自由，只有禁止伊袂用得傳道理，總是伊也是一味傳。

4、毋踏聖像的 清太。

閣再有一个號做黃清太（現時做Kiàn-chheng教會的宣道師)，伊前是真好酒的人，捌坐牛車去鳳林，只有牛車轉去，人去揣才知影 liàn佇路邊睏。親像這款的人，一下信道理，主就改變伊的生活。有一擺規 10人予警察掠去問，叫in著背教，就用聖母馬利亞佮耶穌的像予in踏，大多數的人因為驚就踏，獨獨 黃先生絕對毋踏，致到予日本的警察拍真疼。總是伊佇彼時通勇敢認主的名，到彼日主也欲認伊的名là。

5、殉教者坂谷

坂谷是蹛佇太魯閣的山頂，對山跤peh 起著5點鐘 的路程。伊有讀農業學校畢業，是頭腦真優秀的青年。總是因為信仰的緣故，日本警察用種種的法度欲害伊，伊有行7、8點鐘的路程到加禮灣，透早著愛走倒轉去，路尾予警察知影拍到跤骨、手骨，排仔骨斷去，暈去閣醒，醒了閣拍，路尾為基督的名來殉教死去。我捌到遐蹛 幾若日，實在感慨無量。光復後彼个警察iáu-kú佇遐，吳天賜牧師問伊的婦人人講，今為著拍死你的丈夫彼个警察欲報冤仇抑毋？伊講，毋通，著疼對敵才是主的教示，會thâi人頭殼的野蠻人，今也會曉疼伊的對敵là。坂谷雖然死，實在死了ián teh講話！(未完)。
