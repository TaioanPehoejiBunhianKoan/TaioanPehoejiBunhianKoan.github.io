---
title: "家庭講座"
categories:
  - 散文
tags:
  - 陳鳩水 Tân Khiu-suí
toc: true
toc_sticky: true
---

# Ka-têng Káng-chō

## 文獻資訊

| 項目 | 資料 |
|---|---|
| 作者 | 陳鳩水 Tân Khiu-suí |
| 卷期 | 台灣教會公報 |
| 卷期 | 第587卷 |
| 日期 | 1934/2 |
| 頁數 | 9-10 |

## 白話字（原文數位化）

Ka-têng Káng-chō

Tâi-oân siáu-jî ê thé-keh, thé-chit kái-siān kap ni-jî êng-ióng-hoat

(Tân Khiu-suí)

(Chiap chêng-hō tē 10 bīn)

1934. 2, no. 587, pp. 9-10

Lūn Ji̍t-pún ê ni-jî, sī chóng sí-bông ê khah bô 1/4 (23.4%), nā ha̍p iù-jî lām choe-hoé sǹg, sī 37.1%. Só͘-í Tâi-oân lâng ū ke in 13% (1割3分) khah koân. Te̍k-pia̍t tio̍h chù-ì--ê, sī choè-kīn 5 nî kan tī Ji̍t-pún loē-tē ê ni-iù-jî sí-bông, muí-nî chiām-chiām ū khah kiám-chió; chóng-sī Tâi-oân lâng ū chiām-chiām sió-khoá ke-thiⁿ. Chit ê tāi-chì m̄-sī ē ēng tit kán-tan khoàⁿ chò bô iàu-kín tī-teh, sī tio̍h chò siā-hoē būn-tê, ia̍h sī tio̍h chò lāu-bó kap gín-ná ê pó-kiān-būn-tê (保險問題) lâi thê-chhiòng chiah eng-kai.

Koh chi̍t hong-bīn, Tâi-oân lâng ê chhut-seng-lu̍t sī 1,000 : 45, ū pí Ji̍t-pún loē-tē 1,000 lâng ke 10 lâng ê chē. Só͘-í thang kóng Tâi-oân lâng chē seⁿ, ia̍h chē sí. Lūn seⁿ kap sí chia̍p-chia̍p tú-tio̍h, sī kò-jîn kap siā-hoē ê sún-hāi, sī hui-siông chē, ia̍h kiat-kio̍k sī teh piáu-sī lán lâng hoè-siū khah té ê ì-sù lah.

Taⁿ koh chìn chi̍t-pō͘ lâi khoàⁿ, lán Tâi-oân ni-jî ê thé-keh cháiⁿ-iūⁿ leh? Ni-jî ê thé-keh nā bái, chiū āu-lâi toā-hàn ia̍h sī bái, só͘-í khoàⁿ ni-jî ê thé-keh, chiū thang chai hit ê chéng-cho̍k á-sī bîn-cho̍k ū ióng á-bô. Chin khó-sioh, hiān-chāi tī Tâi-oân iáu-boē ū tú-hó ê Tâi-oân ni-jî sêng-tióng-pió (成長表), thang hō͘ tāi-ke khah siông-sè ê sò͘-jî. Goá kám-kak chit tiám put-chí uî-hām. Tuì téng-nî goá tī Tâi-pak tio̍h ū teh chi̍p beh lâi thóng-kè, in-uī kàu tī hiān-kim iáu-hoē kàu tú-hó ê lâng-sò͘, só͘-í boē thang hoat-piáu. Put-kò chhó-lio̍k lâi kóng, pí-kàu Ji̍t-pún ni-jî sin-tiông (身長) ū sió-khoá khah tn̂g, m̄-kú thé-tiōng (体重) sī chám-jiân khah khin, ia̍h ta̍k goe̍h-ji̍t ê cheng-chha, sī chha-put-to saⁿ-tâng. Sī ko͘-put-chiong, tī-chia ài ēng choè-sin ê Ji̍t-pún lâng ê pió , kap Se-iûⁿ lâng (獨, 奧)--ê lâi saⁿ pí-kàu lâi siūⁿ.

Kiān-khong ê ni-jî thé-tiōng-pió

Ji̍t-pún

Se-iûⁿ (獨, 奧)

Lâm

Lú

Lâm

Lú

Kgm.

Kgm.

Kgm.

Kgm.

Chhut-sì

3.06

2.95

3.48

3.24

1 goe̍h-ji̍t

4.0

3.8

4.4

4.1

2 goe̍h-ji̍t

5.21

4.92

5.3

4.8

3 goe̍h-ji̍t

5.97

5.61

6.2

5.7

4 goe̍h-ji̍t

6.66

6.15

6.8

6.3

5 goe̍h-ji̍t

7.27

6.7

7.3

6.9

6 goe̍h-ji̍t

7.67

7.04

7.9

7.4

7 goe̍h-ji̍t

7.94

7.35

8.5

7.8

8 goe̍h-ji̍t

8.22

7.69

8.9

8.2

9 goe̍h-ji̍t

8.44

7.97

9.2

8.5

1 Kgm. (Kilogram) = 1,000 gram. 1 Kgm = 2.2 po͘nds

1 Gramme = 0.26 匁

1 Po͘md = 120.96 匁

Tuì thé-tiōng lâi khoàⁿ; Ji̍t-pún ê ni-jî tuì chhut-sì ê thé-tiōng lâi pí-kàu, kàu tī 5 goe̍h-ji̍t ê hoat-io̍k chōng-thài sī pí Se-iûⁿ--ê khah hó (lán Tâi-oân ni-jî--ê ia̍h thang kóng sī án-ni), chóng-sī tuì 6 goe̍h-ji̍t í-āu ê hoat-io̍k chiū chiām-chiām khah bān (遲延). Nā-sī Se-iûⁿ ê ni-jî chiū m̄-sī án-ni, in sī ti̍t-ti̍t chìn--khì (chhiáⁿ khoàⁿ téng-bīn ê pió).

Cháiⁿ-iūⁿ thài ē án-ni leh? Bián kóng bîn-cho̍k ê thé-chit, thé-keh sī chin toā koan-hē tī-teh, m̄-kú tī chia ài tio̍h chù-ì chi̍t hāng: kīn-lâi tī Se-iûⁿ (獨, 奧) hō͘ in ê ni-jî chia̍h-liāu (倍食料) ê sî-kî sī chin chá ê kheng-hiòng tī-teh. In ê ni-jî nā keng-koè 3 goe̍h-ji̍t, gû-nî á-sī bó-ni í-goā, ū ēng gû-ni-moê (ēng gû-nî, gō͘-kak ê hún kap thn̂g chò--ê), keng-koè 4 goe̍h-ji̍t koh ke poe-lêng-chhài, má-lêng-chû koè tè--ê (strained), koè 5 goe̍h-ji̍t koh ke phōng-kó, koè chú--ê (baked apple), koè 6 goe̍h-ji̍t ke gû-ni-piáⁿ (biscuit) ke-nn̄g-jîn, m̄-pau téng. Chiàu goá khoàⁿ, it-poaⁿ ê Tâi-oân lâng kap Ji̍t-pún lâng ê ni-jî, ū hō͘ in kan-ta chia̍h ni ê kî-kan siuⁿ koè tn̂g. Goá sìn, sió-khoá khah chá tio̍h ēng poē-chia̍h-liāu (倍食料) khah hó.

Í-siōng só͘ lūn ê seng-tióng-pió kap ke poē-chia̍h-liāu ê sî-kî chò-hoé lâi siūⁿ, tī hit ê tiong-kan, ū toā ì-sù tī-teh lah! Kóng khah bêng, chiū-sī nā hō͘ ni-jî ū tú-hó ê poē-chia̍h-liāu, ia̍h sî-kî hō͘ i pí chāi-lâi koh-khah chá, chiū lán Tâi-oân lâng ê ni-jî ê thé-keh, í-ki̍p thé-chit ē thang tit-tio̍h khah hó ê chìn-pō͘. ia̍h che sī goá só͘ khak-sìn--ê!

Chò hū-lio̍k ài ēng Se-iûⁿ-sek ê hong-hoat pâi-lia̍t tī ē-bīn, hō͘ tāi-ke chò chham-khó, tī ē-bīn, hō͘ tāi-ke chò chham-khó, ǹg-bāng bô loā-kú goá ē thang chò ha̍h lán Tâi-oân lâng khah hó ê hoat-tō͘, lâi pò lán chai. (Thāi-sio̍k).

## 漢羅（Ùi原文改寫）

家庭講座

台灣小兒的體格，體質改善佮奶兒營養法

(陳鳩水)

(接前號第10面)

1934.2，no.587，pp.9-10

論日本的奶兒，是總死亡的較無1/4 (23.4%)，若合幼兒濫做伙算，是37.1%。所以台灣人有加in 13% (1割3分)較懸。特別著注意--的，是最近5年間佇日本內地的奶幼兒死亡，每年漸漸有較減少；總是台灣人有漸漸小可加添。這个代誌毋是會用得簡單看做無要緊佇teh，是著做社會問題，亦是著做老母佮囡仔的保健問題來提倡才應該。

閣一方面，台灣人的出生率是1,000：45，有比日本內地1,000人加10人的濟。所以通講台灣人濟生，亦濟死。論生佮死捷捷拄著，是個人佮社會的損害，是非常濟，亦結局是teh表示咱人歲壽較短的意思lah。

今閣進一步來看，咱台灣奶兒的體格怎樣leh？奶兒的體格若bái，就後來大漢也是bái，所以看奶兒的體格，就通知彼个種族抑是民族有勇抑無。真可惜，現在佇台灣猶未有拄好的台灣奶兒成長表，通予大家較常細的數字。我感覺這點不止遺憾。對頂年我佇台北著有teh集欲來統計，因為到佇現今猶袂到拄好的人數，所以袂通發表。不過chhó-lio̍k來講，比較日本奶兒身長有小可較長，毋kú体重是嶄然較輕，亦逐月日的精差，是差不多相同。是姑不將，佇遮愛用做新的日本人的表，佮西洋人(獨，奧)--的來相比較來想。

健康的奶兒體重表

日本

西洋(獨，奧)

男

女

男

女

Kgm.

Kgm.

Kgm.

Kgm.

出世

3.06

2.95

3.48

3.24

1月日

4.0

3.8

4.4

4.1

2月日

5.21

4.92

5.3

4.8

3月日

5.97

5.61

6.2

5.7

4月日

6.66

6.15

6.8

6.3

5月日

7.27

6.7

7.3

6.9

6月日

7.67

7.04

7.9

7.4

7月日

7.94

7.35

8.5

7.8

8月日

8.22

7.69

8.9

8.2

9月日

8.44

7.97

9.2

8.5

1 Kgm.(Kilogram) = 1，000 gram.1 Kgm = 2.2 po͘nds

1 Gramme = 0.26 匁

1 Po͘md = 120.96 匁

對體重來看；日本的奶兒對出世的體重來比較，到佇5月日的發育狀態是比西洋--的較好(咱台灣奶兒--的亦通講是按呢)，總是對6月日以後的發育就漸漸較慢(遲延).若是西洋的奶兒就毋是按呢，in是直直進--去(請看頂面的表)。

怎樣thài會按呢leh？免講民族的體質，體格是真大關係佇teh，毋久佇遮愛著注意一項：近來佇西洋(獨，奧)予in的奶兒食奶（母奶抑是牛奶）以外加倍食料的時期是真早的傾向佇teh。 In的奶兒若經過3月日，牛奶抑是母奶以外，有用牛奶糜(用牛奶，五穀的粉佮糖做--的)，經過4月日閣加菠薐菜，馬鈴薯綴--的(strained)，過5月日閣加蓬果，過煮--的(baked apple)，過6月日加牛奶餅(biscuit)加卵仁，麵包等。照我看，一般的台灣人佮日本人的奶兒，有予in干旦食奶的期間傷過長。我信，小可較早著用倍食料較好。

以上所論的生長表佮加倍食料的時期做伙來想，佇彼个中間，有大意思佇teh lah！講較明，就是若予奶兒有拄好的倍食料，亦時期予伊比在來閣較早，就咱台灣人的奶兒的體格，以及體質會通得著較好的進步。亦這是我所確信--的！

做附錄愛用西洋式的方法排列佇下面，予大家做參考，向望無偌久我會通做合咱台灣人較好的法度，來報咱知。(待續)。
