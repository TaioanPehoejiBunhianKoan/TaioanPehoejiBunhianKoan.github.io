---
title: "滿雄才牧師陳福生牧師追思禮拜"
categories:
  - 散文
tags:
  - 無lo̍h名
toc: true
toc_sticky: true
---

# Boán Hiông-châi Bo̍k-su Tân Ho̍k-seng Bo̍k-su tui-su lé-pài

## 文獻資訊

| 項目 | 資料 |
|---|---|
| 作者 | 無lo̍h名 |
| 卷期 | 台灣教會公報 |
| 卷期 | 第1047、1048號合刊 |
| 日期 | 1969/2 |
| 頁數 | 22 |

## 白話字（原文數位化）

1969 nî 2 goe̍h p.22

BOÁN HIÔNG-CHÂI BO̍K-SU TÂN HO̍K-SENG BO̍K-SU

TUI-SU LÉ-PÀI

Jī ge̍h 4 ji̍t siōng-ngó͘ kài-siāu kok kàu-phài kok ki-koan tāi-piáu í-ki̍p sin-jīm ê soan-kàu-su liáu-āu, ū kú-hêng Boán Hiông-châi Bo̍k-su í-ki̍p Tân Ho̍k-seng Bo̍k-su ê tui-su lé-pài. Boán Bo̍k-su tī lán Tâi-oân kàu-hoē choè Soānkàu-su 40 nî kú, tng Tiong-o̍h ê hāu-tiúⁿ, Kong-pò-siā ê chú-pit kap keng-lí, í-ki̍p Tâi-lâm Sîn-ha̍k-īⁿ ê īⁿ-tiúⁿ. Tī kū-nî 12 ge̍h 27 ji̍t siū Chú só͘ tiàu lī-khui sè-kan. (Boán Bo̍k-su ê seng-pêng siông-sè í-keng kài-siāu tī 1 ge̍h hō Kong-pò). Chóng-hoē ū chhiáⁿ Iûⁿ Sū-ióng Bo̍k-su lâi kóng Boán Bo̍k-su ê lio̍k-le̍k. iā ū chhiáⁿ Chiong Khé-an Bo̍k-su kài-siāu Tân Ho̍k-seng Bo̍k-su ê seng-pêng, liáu-āu choân-thé khí-li̍p 2 hun-cheng ê be̍k-liām.

Tân Ho̍k-seng Bo̍k-su sī phài tī Má-lâi-se-a ê hái-goā soan-kàu-su, hiān-chāi tī So͘-kek-lân teh kong-tho̍k phok-sū ê ha̍k-uī. Lūn-bûn í-keng oân-sêng ū-tēng 4 ge̍h kiat-sok, bô phah-sǹg, hut-jiân náu-ek-hiat pia̍t-sè. Chiong Khé-an Bo̍k-su tī kài-siāu tiong kóng, Tân Bo̍k-su kin-nî chiah 43 hè, siàu-liân sî tha̍k Su-hoān Tāi-ha̍k. Liáu-au ho̍k-bū tī Ki-tok-kàu san-tē I-liâu-thoân kuí-nā nî, jiân-āu khí Eng-kok Gô͘-seng Tāi-ha̍k, tit-tio̍h Bûn-ha̍k-sū. Koh chìn Pho-lûn-su-tun Sîn-ha̍k-īⁿ tit-tio̍h Sîn-ha̍k-sū (B. D.) kap Sîn-ha̍k-se̍k-sū (M. Th.). Tuì Kū-io̍k ê gián-kiù put-chí ū sêng-chiū. Chiū tò-lâi Tâi-oân Sîn-ha̍k-īⁿ jīm-kàu. Hit-sî ū kap Lí Tiâu-hui Tiúⁿ-ló ê toā chhian-kim kiat-hun. Bô kú siū Hái Soan ê phèng-chhiáⁿ choè hái-goā soan-kàu-su khì Má-lâi-se-a thoân-tō. I ū 2 ê chhian-kim hiān-chāi 7 hè kap 5 hê.

Tân Bo̍k-su bo̍k-hoē chin sêng-kong, choè jio̍k-chiá ê pêng-iú; bat ū chi̍t ê siū phoàⁿ sí-hêng ê lâng, tit-tio̍h i muí-ji̍t khì kā i an-uì kap kàu-hùn, sui-jiân kàu-hoē bô hoaⁿ-hí i án-ni choè, chóng-sī āu-lâi chit ê lâng ū tit-tio̍h tháu-pàng, tī Ki-liông-pho khui chhâi-hông-tiàm. iā bat chi̍t-pái, hoē-iú ê cha-bó͘ gín-ná hoān-tio̍h gâm-chèng, i ēng chhia tuì Kū-lâm chài i kàu Sin-ka-pho tī-liâu, thoè i siat-hoat ta̍k-hāng ê chhiú-sio̍k.

I iā-sī ióng-kám ê lâng. I bat tng Seng Má Tāi-hoē ê iàu-chí, ū hoat-giân choē-choē ióng-kám ê oē. I kóng, bô kóng boē ēng tit, ná-chún ū Sèng Sîn kám-tōng i tio̍h kóng. āu-lâi ū siū soán choè Sam It Sîn-ha̍k-īⁿ ê táng-sū-tiúⁿ, soà-chiap siū phèng choè kàu-siū. I tī hia ê tiong-kan sī chi̍t-ê choè siū ko-chhim ê kàu-io̍k ê.

Khó-sioh tī 1 ge̍h 29 ji̍t pia̍t-sè, che-sī Tâi-oân kàu-hoē ê sún-sit, iā-sī Seng Má Tāi-hoē ê sún-sit.

Tân Bo̍k-su ê kò-pia̍t lé-pài tī 2 ge̍h 1 ji̍t siōng-ngó͘ 10 tiám 45 hun tī Ai-teng-pó chhī-lāi Bō͘-teng Pin-gî-koán kú-hêng, soà hé-hoà. Kò-pia̍t lé-pài sī chêng-jīm Tang Lâm A Sîn-ha̍k hia̍p-hoē kap Ki-kim-hoē ê Chip-hêng kàn-sū Pò͘-lo̍k-bîn Phok-sū Chú-chhî; koh ū kò͘-jîm ê lūn-bûn chí-tō Kàu-siū Pau Thian-sù Phok-sū, An Tek-sùn Phok-sū saⁿ-kap lâi chú-chî. Hiān-jīm Eng-kok Tiúⁿ-ló-hoē Hái-goā Soan-tō-hoē Kàn-sū An Bō͘-lí Bo̍k-su kap Bo̍k-su-niû ū tuì Lûn-tan choan-thêng lâi hù-hoē. Kò-pia̍t-sek tû chhin-cho̍k í-goā ū 100 goā miâ chham-ka. (Phian-chiá)

Koan-hē Tân Hok-seng Bo̍k-su khah siông-sè ê sū, chhiáⁿ Pún-siā hoat-hêng ê "Eng-kong-pò 3 ge̍h hō.

## 漢羅（Ùi原文改寫）

滿雄才牧師 陳Ho̍k-seng牧師 追思禮拜

二月四日上午介紹各教派各機關代表以及新任ê宣教師了後，有舉行滿雄才牧師以及陳Ho̍k-seng牧師ê追思禮拜。滿牧師tī咱台灣教會作宣教師40年久，當中學ê校長，公報社ê主筆kap經理，以及台南神學院ê院長。Tī舊年12月27日受主所詔離開世間。（滿牧師ê生平詳細已經介紹tī 1月號公報）。總會有請楊Sū-ióng 牧師來講滿牧師ê 略歷。 也有請章Khé-an 牧師介紹 陳Ho̍k-seng牧師ê 生平， 了後全體起立2 分鐘 ê 默念。

陳復興牧師是派tī 馬來西亞 ê 海外宣教師， 現在 tī 蘇格蘭 teh 攻讀博士ê 學位。論文已經完成預定 4 月節結束，無拍算， 忽然腦溢血別世。 章Khé-an 牧師tī 介紹中獎， 陳牧師今年chiah 43 歲，少年時讀師範大學。 了後服務 tī 基督教山地醫療團幾nā年， 而後去英國Gô͘-seng 大學， 得著文學士。 Koh 進普林斯敦神學院得著神學士 (B.D.) kap 神學碩士 (M. Th.)。 對舊約 ê 研究不止有成就。 就倒來台灣神學院任教。 Hit時有kap 李Tiâu-hui 長老 ê 大千金結婚。 無久受海宣ê 聘請做海外宣教師去馬來西亞傳道。 伊有2 ê千金現在 7 歲 kap 5 歲。

陳牧師牧會真成功， 做弱者ê 朋友; bat 有一個受判死刑ê人， 得著伊每日去kā 伊安慰kap 教訓， 雖然教會無歡喜伊án-ni 做， 總是後來這個人有得著tháu放， tī 吉隆坡開裁縫店。 也bat 一擺， 會友ê 查某囝仔患著癌症， 伊用車tuì Kū-lâm 載伊到新加坡治療， 替伊設法逐項ê手續。

伊也是勇敢ê 人。 伊bat 當新馬大會ê 要旨， 有發言濟濟勇敢ê話。 伊講， 無講boē用tit， ná-chún 有聖神感動伊tio̍h講。 後來有受選做Sam It 神學院 ê董事長， 續接受聘做教授。 伊 tī hia ê中間是一個最受高深ê 教育 ê。

可惜tī 1 月29 日別世， che是台灣教會ê損失， 也是新馬大會ê損失。

陳牧師ê 告別禮拜tī 2 月 1 日上午 10點 45分tī 愛丁堡市內Bō͘-teng 殯儀館舉行， soà火化。 告別禮拜是前任東南亞神學協會 kap 基金會ê 執行幹事Pò͘-lo̍k-bîn 博士主持; koh 有 故人ê 論文指導教授Pau Thian-sù 博士， An Tek-sùn 博士相kap 來主持。 現任英國長老會海外宣道會幹事An Bō͘-lí 牧師kap 牧師娘有tuì Lûn-tan 專程來赴會。 告別式除親族以外有100 goā 名參加。 (編者)

關係陳Ho̍k-seng 牧師khah 詳細ê 事， 請本社發行ê "榮光報3 月號。
