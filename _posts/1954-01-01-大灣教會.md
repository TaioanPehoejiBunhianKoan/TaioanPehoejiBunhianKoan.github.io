---
title: "大灣教會"
categories:
  - 散文
tags:
  - 無lo̍h名
toc: true
toc_sticky: true
---

# Toā-oan kàu-hoē

## 文獻資訊

| 項目 | 資料 |
|---|---|
| 作者 | 無lo̍h名 |
| 卷期 | 台灣教會公報 |
| 卷期 | 第781號 |
| 日期 | 1954/1 |
| 頁數 | 19 |

## 白話字（原文數位化）

Toā-oan kàu-hoē

1954.01  781 hō   p.19

Gín-á saⁿ-phah khí toā-lâng sū, hō chò toā-oan; kî-si̍t m̄-sī án-ni, Toā-oan ê oan m̄-sī oan-ke ê oan, sī chuí oan ji̍p lio̍k-tē ê oan; án-ni thó͘-tē chiah ū lūn-te̍k, chiah gâu seng-io̍k. Sū-si̍t Toā-oan jîn-kháu chē, seng-oa̍h hó-koè, ū i-seng-koán kuí-nā keng, ū khí-kho, ū kok-io̍h-tiàm, ū ha̍k-hāu, kau-thong lī-piān, kīn Tāi-lâm. 50 goā nî chêng chiū ū kàu-hoē, 20 goā nî chêng, lâng-gia̍h bô loā-chē, tong-kio̍k bat kó͘-bú in tio̍h kap Eńg-khong ha̍p-pèng, chóng-sī ū iú-chì chhut-thâu khí hiān-chāi ê lé-pài-tn̂g, chiū bô ha̍p. Hit tiong-kan ū kuí-nā uī iú-uî ê thoân-kàu-chiá toà tī-chia bo̍k-hoē, chóng-sī bô sím-mi̍h ke-thiⁿ lâng. Choè-kīn Thài-chú-biō, Thô͘-khò͘-á chám-jiân ū ke-thiⁿ kuí-nā hō͘, ke chin ū oa̍h-khì, chiū pún chng iā teh ke-thiⁿ lâng-gia̍h. Kū-nî ū chi̍t-sî bô thoân-kàu-chiá tī chiá, nā-sī tióng-chip tāi-ke oa̍h-tāng chò kang, pò͘-tō, kó͘-bú hoē-iú, só͘-í kàu-sè bô sit. Chit pái ū chhiáⁿ Toh Ki-liông Sian-seⁿ chū-chāi tī chia, i gâu kó͘-bú, tāi-ke ū oa̍h-khì, iā chhiáⁿ Sîn-ha̍k-seng teh chí-tō Chú-ji̍t-o̍h kap sèng-koa-tuī, chin oa̍h-tāng. Chheng-liân thoân-khè kap tióng-chip hō͘-hia̍p, ài pò͘-tō thoân hok-im, só͘-í tāi-ke hoaⁿ-hí chhut chîⁿ beh bé khok-seng-ki (擴聲機 microphone) thang chò pò͘-tō thoân hok-im ê lō͘-ēng, pún goe̍h 20 hō ē si̍t-hiān. Koh tī 26 hō beh toā-toā khèng-chiok Kiù-chú Sèng-tàn. Goān Chú ê Sîn chò kang tī in tiong-kan, pang-chān in só͘ chò toā-toā êng-iāu I ê sèng-miâ.

(12 goe̍h 14 hō.  It kì-chiá).

## 漢羅（Ùi原文改寫）

大灣教會

1954.01  781號p.19

囡仔相拍起大人事，號做大冤；其實毋是按呢，大灣的灣毋是冤家的冤，是水灣入陸地的灣；按呢土地才有潤澤，才gâu生育。事實大灣人口濟，生活好過，有醫生館幾若間，有齒科，有國藥店，有學校，交通利便，近台南。50外年前就有教會，20外年前，人額無偌濟，當局捌鼓舞in著佮永康合併，總是有有志出頭起現在的禮拜堂，就無合。彼中間有幾若位有為的傳教者蹛佇遮牧會，總是無啥物加添人。最近太子廟，土庫仔嶄然有加添幾若戶，加真有活氣，就本庄也teh加添人額。舊年有一時無傳教者佇遮，但是長執大家活動做工，佈道，鼓舞會友，所以教勢無失。這擺有請卓基良先生駐在佇遮，伊gâu鼓舞，大家有活氣，也請神學生teh指導主日學佮聖歌隊，真活動。青年團契佮長執互協，愛佈道傳福音，所以大家歡喜出錢欲買(擴聲機 microphone)通做佈道傳福音的路用，本月20號會實現。閣佇26號欲大大慶祝救主聖誕。願主的神做工佇in中間，幫贊in所做大大榮耀伊的聖名。

(12月14號。一記者)。
