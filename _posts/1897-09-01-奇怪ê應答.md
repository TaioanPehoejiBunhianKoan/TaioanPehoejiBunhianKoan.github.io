---
title: "奇怪ê應答"
categories:
  - 散文
tags:
  - 無lo̍h名
toc: true
toc_sticky: true
---

# Kî-koài ê ìn-tap

## 文獻資訊

| 項目 | 資料 |
|---|---|
| 作者 | 無lo̍h名 |
| 卷期 | 台南府城教會報 |
| 卷期 | 第150卷 |
| 日期 | 1897/9 |
| 頁數 | 72 |

## 白話字（原文數位化）

Kî-koài ê ìn-tap

1897.09 150 koàn p.72

Khah-chá ū chi̍t-ê sìn Chú ê lâng, i sī chò ún-ki ê tha̍k-chheh lâng, lóng bô ài chhap sio̍k-sū. Tú--tio̍h bó͘-ji̍t chi̍t-ê lâng-kheh lâi thàm--i. Hit-ê lâng-kheh chiū mn̄g i kóng, Lí sī pài Siōng-tè ê lâng ho͘hN? ìn kóng, Chiàⁿ-sī. Lâng-kheh chiū koh kóng, chiàu lín pài Siōng-tè ê lâng teh kóng, "Thiⁿ-tē-kan chí-ū chi̍t-ê Siōng-tè ta̍k só͘-chāi tī-teh". Nā sī goá lóng m̄ bat khoàⁿ-tio̍h Siōng-tè, chiah m̄-ài sìn; chhiáⁿ lí chhoā goá khì khoàⁿ chiū beh sìn lah.

Hit-ê sìn Chú ê lâng chēng-chēng bô ìn. Thêng-chi̍t-ē chiū àⁿ-lo̍h thô͘-kha khioh chi̍t-tè thô͘-oân, tuì hit-ê lâng- kheh ê thâu-khak chhut toā-la̍t chiū kā i tìm-lo̍h-khì. Hit-ê lâng-kheh hō͘ i tìm-tio̍h thiàⁿ, chiū toā siū-khì, tuì koaⁿ- hú khì kò.

Koaⁿ-hú chiū chek-sî khì tiàu hit-ê sìn Chú ê tha̍k-chheh lâng lâi mn̄g i kóng, I chhéng-káu, lí kì-jiân m̄ ìn--i, chiū siáⁿ-sū hoán tńg ēng thô͘-oân tìm-- i, he ū sím-mi̍h chêng-lí ah? Hit-tia̍p hit ê sìn Chú ê tha̍k-chheh lâng, khài- jiân khài-jiân tuì koaⁿ-hú ê bīn-chêng ìn kóng, Goá ēng thô͘-oân tìm i-ê thâu- khak, chiū-sī teh ìn-tap i só͘ mn̄g. Lūn thâu-khak tìm--tio̍h ē thiàⁿ, chit- hō sī lâng-lâng só͘ sìn, só͘ chai ê chêng- lí; m̄-kú bô lâng bat khoàⁿ--tio̍h hit-ê thiàⁿ seⁿ-chò án-cháiⁿ iūⁿ. iā lóng bô chi̍t- lâng káⁿ-kóng, thiàⁿ bô khoàⁿ-kìⁿ bô iáⁿ ū thiàⁿ. àn-ni Siōng-tè sī Sîn, bô-hêng bô-siōng, éng-lêng sèng-thé, bû-só͘ put- chāi. Tuì kó͘-chá-í-lâi bô lâng bat khoàⁿ- tio̍h. Nā sī tuì Siōng-tè só͘ chhòng-chō ê thiⁿ-tē bān-mi̍h, thang chai ū chi̍t-ê Siōng-tè. Che sī chū-jiân ê lí-khì, bô thang piān-pok. Tek-khak m̄-thang in- uī ba̍k-chiu bô khoàⁿ-kìⁿ, soà m̄ sìn, chiū ke̍k toā chha-biū.

Koaⁿ-hú thiaⁿ-liáu kî-koài i só͘ ìn-tap, Lia̍h i-ê oē sī tio̍h. Lâng-khek kiàn-siàu chiū khì.

## 漢羅（Ùi原文改寫）

奇怪ê應答

1897.09 150卷 p.72

較早有一個信主ê人，伊是做隱居ê讀冊人，攏無ài插俗事。Tú--著某日一個人客來探--伊。Hit ê人客就問伊講：「你是拜上帝ê人ho͘hN？」應講：「正是。」人客就koh講：「照lín拜上帝ê人teh講天地間只有一個上帝逐所在tī teh。若是我攏 m̄ bat 看著上帝，chiah m̄ ài信；請你chhoā我去看就beh信--lah。」

Hit ê信主ê人靜靜無應。停一下就àⁿ落土腳拾一個土丸，tuì hit ê人客ê頭殼出大力就kā伊tìm--落--去。Hit ê人客hō͘伊tìm著痛，就大生氣，tuì官府去告。

官府就即時去調hit ê信主ê讀冊人來問伊講：「伊請教，你既然 m̄ 應--伊，就啥事反轉用土丸tìm--伊，he有甚麼情理ah?」Hit tia̍p hit ê信主ê讀冊人，慨然慨然tuì官府ê面前應講：「我用土丸tìm伊ê頭殼，就是teh應答伊所問。論頭殼tìm--著會痛，這號是人人所信，所知ê情理；m̄ kú無人bat看--著hit ê痛生做àn 怎樣。也攏無一人敢講，痛無看見無影有痛。àn-ni上帝是神，無形無像，永靈聖體，無所不在。Tuì古早以來無人bat看--著。若是tuì上帝所創造ê天地萬物，thang 知有一個上帝。這是自然ê理氣 ，無thang辯駁。的確m̄ thang因為目珠無看見，煞m̄信，就極大差謬。

官府聽了奇怪伊所應答，掠伊ê話是對。人客見笑就去。
