---
title: "母性愛的本質"
categories:
  - 散文
tags:
  - Lîm Iû Kim Lîm Iû Kim
toc: true
toc_sticky: true
---

# Bó-sèng-ài ê pún-chit

## 文獻資訊

| 項目 | 資料 |
|---|---|
| 作者 | Lîm Iû Kim Lîm Iû Kim |
| 卷期 | 台灣教會公報 |
| 卷期 | 第869期 |
| 日期 | 1961/5 |
| 頁數 | 3 |

## 白話字（原文數位化）

Bó-sèng-ài ê pún-chit

Lîm Iû Kim-pó

1961年5月869期     3-5

Tuì 1914 nî Bí-kok Kok-hoē thong-koè muí-nî ê 5 goe̍h tē 2 lé-pài chò " Bó-chhin-cheh" í-lâi, tī sè-kài chē-chē kok-ka ê lâng lóng ū teh siú chit ê cheh-ji̍t. Chit ê sī tuì Bí-kok ê An-na lú-sū lâi thê-chhiòng khí, i ê pún-ì sī kóng, lán m̄-nā hàu-kèng chāi-siⁿ ê lāu-bú, iā tio̍h iōng chi̍t ê ji̍t lâi siàu-liām koè-óng khì ê lāu-bú. Chit ê ūn-tōng oē thang tit-tio̍h thong sè-kài chin chē kok ê chàn-tông, thang kóng sī uī-tio̍h "Bó-sèng-ài" chhim-khek ê ìn-siōng táⁿ-tōng thong sè-kài ê lâng ê sim ê iân-kò͘. Só͘-í lán tī chia iā lâi siūⁿ tām-po̍h bó-sèng-ài ê sū, tek-khak m̄-sī bô ì-gī.

Lūn kàu lāu-bú kap kiáⁿ ê koan-hē nn̄g ê pún-lâi sī chi̍t thé. Hoāi-īn(sic) í-āu keng-koè 10 goe̍h-ji̍t ê sî-kan, kiáⁿ jî chiah tuì lāu-bú ê seng-khu pun chhut-lâi to̍k-li̍p seng-chûn ê. Só͘-í tuì lāu-bú chit bīn lâi kóng, kiáⁿ-jî chiū-sī i ê seng-khu ê chi̍t-pō͘-hūn. In-uī án-ni lāu-bú lia̍h kiáⁿ-jî ê hoaⁿ-hí chò hoaⁿ-hí, lia̍h kiáⁿ-jî ê kan-khó͘ chò ka-kī ê kan-khó͘. Só͘-í ū sî chò lāu-bú ê, goān-ì hi-seng ka-kī ê it-chhè, liân ka-kī ê sìⁿ-miā iā hoaⁿ-hí uī-tio̍h kiáⁿ-jî lâi hi-seng, lâi pó-hō͘ chiàu-kò͘ i ê kiáⁿ-jî. Chit khoán chong-ko(sic) ê bó-sèng-ài si̍t-chāi hō͘ lâng chin siū kám-tōng. Tī tōng-bu̍t kài iā siông-siông khoàⁿ-kìⁿ chit khoán ê chûn-chāi. Chhin-chhiūⁿ ke-bó iōng i ê si̍t lâi jia-khàm i ê ke-á-kiáⁿ, pún-sin hō͘ hoé sio-sí iā bô cháu. Á-sī hái-káu m̄-kiaⁿ lâng iōng chhèng phah-sí, iōng pún-sin lâi jia-khàm i ê kiáⁿ, chit khoán ê cheng-hêng(sic) oē kám-tōng beh lia̍h i ê lâng m̄-kam kā i phah-sí. Tuì chit tiám lâi khoàⁿ, bó-sèng-ài ê hoat-seng sī tuì tōng-bu̍t ê pún-lêng-te̍k ê, pēng m̄-sī tuì tō-te̍k(sic) koan-liām, iā m̄-sī uī-tio̍h lí-lūn-te̍k, hoat-lu̍t-te̍k, á-sī táⁿ-soàn-te̍k lâi teh thiàⁿ i ê kiáⁿ-jî. Sī tuì tī chū-hoat-te̍k, pún-lêng-te̍k, bô thiàⁿ tòng-boē-tiâu lâi teh thiàⁿ kiáⁿ-jî. In-uī pún-lêng-te̍k kám-kak kiông-lia̍t ê thiàⁿ-chêng, só͘-í ū sî i-seng í-keng kóng bô hoat-tō͘ thang kiù ê kiáⁿ-jî, uī-tio̍h lāu-bú bô-mî bô ji̍t hiàn-sin-te̍k ê khoàⁿ-kò͘, siông-siông kiù-liáu kiáⁿ-jî ê sìⁿ-miā.

Thiàⁿ ê ūn-iōng-siōng oē thang hun chò nn̄g khoán.

Thâu chi̍t khoán sī ài lâng thiàⁿ. Chit khoán ê iàu-kiû tû-khì chin-chiàⁿ hēng-ūn ê lâng í-goā, toā-pō͘-hūn ê lâng lóng boē tit-tio̍h cha̍p-hun ê boán-chiok , tì-kàu sit-bāng.

Koh chi̍t khoán chiū-sī ài thiàⁿ lâng. Chit khoán ê thiàⁿ nā-sī bô siūⁿ pò-tap, bô tiâu-kiāⁿ ê thiàⁿ lâng, thiàⁿ lâng lia̍h chò hoaⁿ-hí, oē hō͘ lâng kám-kak chin ê hēng-hok. Lāu-bú ê thiàⁿ chiū-sī chit khoán ê thiàⁿ.

Chit khoán hiàn-sin-te̍k, hi-seng-te̍k bô kiû pò-tap ê bó-sèng-ài, si̍t-chāi chin-chiàⁿ pó-kuì koh ū chin toā ê le̍k-liōng.

Ū chi̍t pái chi̍t ê Lú Tiong ê ha̍k-seng put-boán hiān-siōng, kap i ê pêng-iú sio-chio beh cháu-lī ka-têng, kàu tiong-tàu ê sî hian-khui in lāu-bú só͘ pī-pān hō͘ i ê piān-tong, chiah koh siūⁿ tio̍h in lāu-bú koè-khì tuì i ê thiàⁿ boē-kìm-tit lâu ba̍k-sái, chiū kā pêng-iú kóng, lāu-bú chiah-nih thiàⁿ goá, goá kiám thang án-ni chò lâi hō͘ lāu-bú kan-khó͘ sim? Chiah ê oē iā kám-tōng tio̍h i ê pêng-iú ê sim, nn̄g lâng chiah koh sio-chio tńg-khì. Che chiū-sī bó-sèng-ài ê le̍k-liōng kiù i ê kiáⁿ-jî chi̍t ê lē. Tī chia lán thang chai lāu-bú ê thiàⁿ tio̍h hō͘ kiáⁿ-jî bô-lūn toā sió sū liân sim-té só͘ ū ê iā káⁿ pâi-lia̍t tī i  ê bīn-chêng kap i chham-siông chiah thang kóng sī sêng-kong.

Beh chò kàu án-ni tio̍h ài tuì pêng-siông-sî hō͘ kiáⁿ-jî ū khak-sìn lāu-bú ê thiàⁿ-sim kap sìn-khò i ê sim. Siong-sìn lāu-bú bô-lūn sím-mi̍h tāi-chì lóng ē lí-kái kap tông-chêng i ê kiáⁿ-jî, nā tuì lāu-bú kóng, it-tēng ē tit-tio̍h i ê chí-tō kap pang-chān.

Só͘-í hiân-bêng ê lāu-bú m̄-nā pún-lêng-te̍k thiàⁿ-sioh i ê kiáⁿ-jî, chìn chi̍t pō(sic) tio̍h ēng lí-sèng kap tì-huī lâi chí-tō i ê kiáⁿ-jî.

Chhin-chhiūⁿ chāi-chá Bēng-bú sam-chhian ê kò͘-sū, chiū-sī chi̍t ê chin hó ê phiau-chún, in-uī beh oân-sêng kiáⁿ-jî ê jîn-keh, kan-ta oá-khò lāu-bú ê thiàⁿ-chêng sī bô kàu-gia̍h, kiáⁿ-jî só͘ khiā-khí ê khoân-kéng kap i ê ji̍t-siông seng-oa̍h, tuì i ê jîn-keh oân-sêng ê téng-bīn ū chin toā ê éng-hióng la̍t.

Só͘-í choè lāu-bú ê, pún-sin chiū ài ū hó ê tek-hēng, ta̍k hāng tio̍h ē thang choè kiáⁿ-jî ê bô͘-hoān chiah ē thang oân-sêng bó-sèng-ài ê bo̍k-te̍k. Nā kan-ta bông-bo̍k-te̍k ê thiàⁿ, bô ū jîn-keh-te̍k ê chō-chiū, hit ê bó-sèng-ài sī khang-khang.

Chhin-chhiūⁿ kūn-lâi chin chē thài-pó thài-moē ê chhut-hiān sī lán siā-hoē thâu-thiàⁿ ê chi̍t hāng sū.

Lán kā khoàⁿ hiah ê lāu-bú kiám-sī lóng bô thiàⁿ in mah? M̄-sī, hoán-tńg lóng sī lāu-bú ê le̍k-ài ê khah chē.

Nā-sī án-ni lán thang khoàⁿ-kìⁿ bông-bo̍k-te̍k ê bó-sèng-ài ê guî-hiám hō͘ lán thang kéng-kài. Tī chia lán ài gián-kiù, tio̍h án-choáⁿ lâi ūn-iōng bó-sèng-ài chiah ha̍p-gî? iā-sī chi̍t hāng iàu-kín ê sū.

In-uī lāu-bú thiàⁿ kiáⁿ-jî ê sim ê pek-chhiat, chū-jiân ài kan-sia̍p kiáⁿ-jî ê hêng-tōng, kā i koán-hat, sim-chì(sic) kiông-chè i sūn-thàn lāu-bú ê ì-sù khì chò, tì-kàu ū-sî kiáⁿ-jî nā m̄-thiaⁿ i ê kà-sī ê sî chiū kā i phah. Pún-lâi phah kiáⁿ-jî ê ì-sù sī kéng-kài kiáⁿ-jî hō͘ i oē sūn-thàn lâi kiâⁿ hó. Chóng-sī khah kám-chêng-te̍k ê lāu-bú, siông-siông kìm-boē-tiâu lâi hoat phi-khì(sic), phah kiáⁿ-jî tì-kàu siū-siong, á-sī oàn-hūn kiáⁿ-jî. Tī chia thang hō͘ lán khoàⁿ-chhut thiàⁿ kap oàn sī keh chi̍t-têng choá nā-tiāⁿ. Ū chi̍t ê lâng ū nn̄g ê hāu-seⁿ, chit nn̄g ê hiaⁿ-tī siông-siông ài oan-ke sio phah. Muí pái to sī toā hiaⁿ chau-that sió-tī lâi hō͘ in pē-bú siong-sim. Lāu-pē hó chhuì khó͘-khǹg toā-kiáⁿ, i iā m̄ thiaⁿ. Jiân-āu lāu-pē ko͘-put-chiong iōng bú-le̍k lâi chè-chhâi, ǹg-bāng i kái-piàn, iā-sī bô tit-tio̍h hāu-kó. Tī lāu-pē bô khoàⁿ-kìⁿ ê só͘-chāi, iû-goân phah sió-tī. Tī chit ê tiong-kan lāu-bú tiām-tiām iōng chû ài ê ba̍k-chiu kā i khoàⁿ, koh put-toān thoè in kî-tó. Ū chi̍t ji̍t sió-tī hō͘ toā-hiaⁿ phah kàu lâu-hoeh ê sî, in lāu-bú lâu ba̍k-sái kā i ê toā-kiáⁿ kóng, "Lí ū thiàⁿ lāu-bú bô? Lí kap sió-tī lóng sī lāu-bú ê chi̍t-pō͘-hūn, lí nā ū thiàⁿ lāu-bú, chiū ài thiàⁿ sió-tī. Lí nā ài phah sió-tī chiū tāi-seng lâi phah lāu-bú." Chit ê lāu-bú ê thiàⁿ-sim kám-tōng i ê toā-kiáⁿ, āu-lâi lâu ba̍k-sái hoé-kái. Tuì hia khí toā-hiaⁿ m̄-nā bô koh phah sió-tī, hoán-tńg chin thiàⁿ i, hō͘ lâng chin o-ló.

Hō͘ lán chai hêng-hoa̍t kap oàn-hūn oē siau-bia̍t kiáⁿ-jî ê hàu-sim, koh ke-thiⁿ hoán-khòng. To̍k-to̍k tio̍h iōng chin-si̍t ín-chhoā kiáⁿ-jî chiah oē hō͘ i kiâⁿ chiàⁿ lō͘.

Hó ê lāu-bó m̄-nā thiàⁿ ka-kī ê kiáⁿ-jî, iā tio̍h thiàⁿ sim-pū, chiah oē thang kóng sī oân-choân ê bó-sèng-ài. Bó-sèng-ài sī bô kè-kàu pò-tap ê. Chóng-sī kàu kiáⁿ-jî tióng-sêng chhoā sim-pū liáu-āu, chē-chē ê lāu-bú lóng siūⁿ beh hō͘ sim-pū lâi ho̍k-sāi i. Hit ê sim-kéng si̍t-chāi sī thang lí-kái kap tông-chêng. Tān-sī nā chin-chiàⁿ beh oân-sêng bó-sèng-ài, chiū ài tuì sim-pū iā tio̍h kap kiáⁿ-jî siāng-khoán bô iàu-kiû pò-tap. In-uī si̍t-chè-siōng chò ta-ke ê, nā tuì sim-pū ū siuⁿ-chē ê iàu-kiû, m̄-nā hō͘ sim-pū put-hēng, iā hō͘ ka-kī put-moá kap sit-bāng. Nî-lāu bô siū kiáⁿ-jî sim-pū hoan-gêng ê lāu-bú, toā pō͘-hūn lóng sī iàu-kiû siuⁿ koè chē ê lāu-bú. Hiah ê hō͘ kiáⁿ-jî sim-pū iú-hàu ê , toā to-sò͘ lóng sī tuì sim-pū bô chin-chē ê iàu-kiû, hoán-tńg thiàⁿ sim-pū chhin-chhiūⁿ thiàⁿ kiáⁿ-jî ê lāu-bú. Chit khoán ê ta-ke it-tēng siū sim-pū hàu-sūn kap kám-siā.

Goān choè lāu-bú ê, tit-tio̍h Siōng-tè ê sù-hok ē thang choè chi̍t ê hó ê lāu-bú, lâi oân-sêng tuì Chú só͘ niá-siū ê sù-bēng.

## 漢羅（Ùi原文改寫）

母性愛的本質

Lîm Iû Kim-pó

1961年5月869期     3-5

Tuì 1914年美國國會通過每年ê 5月第 2禮拜做「母親節」以來，佇世界濟濟國家ê人攏有teh守這个節日。這个是tuì美國ê An-na女士來提倡起，伊ê本意是講：咱m̄-nā孝敬在生ê老母，也tio̍h用一个日來數念過往去ê老母。這个運動oē thang得tio̍h thong世界真濟國ê贊同，thang講是為著「母性愛」深刻ê印象打動thong世界ê人ê心ê緣故。所以咱佇 chia也來想淡薄母性愛ê事，的確毋是無意義。

論到老母kap kiáⁿ ê關係兩个本來是一體。懷孕以後經過10月日ê時間，kiáⁿ jî chiah tuì老母ê身軀分出來獨立生存ê。所以tuì老母這面來講：kiáⁿ兒就是伊ê身軀ê一部分。因為án-ni老母掠kiáⁿ兒ê歡喜做歡喜，掠kiáⁿ兒ê艱苦做家己ê艱苦。所以有時做老母ê，願意犧牲家己ê一切，連家己ê性命也歡喜為著kiáⁿ兒來犧牲，來保護照顧伊ê kiáⁿ兒。這款崇高ê母性愛實在予人真受感動。佇動物界也常常看見這款ê存在。親像雞母用伊ê翅來遮蓋伊ê雞仔囝，本身予火燒死也無走。Á是海狗毋驚人用銃拍死，用本身來遮蓋伊ê kiáⁿ，這款ê情形oē感動beh掠伊ê人毋甘kā伊拍死。Tuì這點來看，母性愛ê發生是tuì動物ê本能的ê，並毋是tuì道德觀念，也毋是為著理論的，法律的，á是打算的來teh疼伊ê kiáⁿ兒。是對佇自發的，本能的，無疼擋boē-tiâu來teh疼kiáⁿ兒。因為本能的感覺強烈ê疼情，所以有時醫生已經講無法度thang救ê kiáⁿ兒，為著老母無暝無日獻身的ê看顧，常常救了kiáⁿ兒ê性命。

疼ê運用上oē thang分做兩款。

頭一款是ài人疼。這款ê要求除去真正幸運ê人以外，大部份ê人攏boē得著十分ê滿足，致到失望。

Koh一款就是ài疼人。這款ê疼若是無想報答，無條件ê疼人，疼人掠做歡喜，oē 予人感覺真ê幸福。老母ê疼就是這款ê疼。

這款獻身的，犧牲的無求報答ê母性愛，實在真正寶貴koh有真大ê力量。

有一擺一个女中ê學生不滿現象，kap伊ê朋友sio-chio beh走離家庭，到中晝ê時掀開in老母所備辦予伊ê便當， chiah koh想著in老母過去對伊ê疼boē禁得流目屎，就kā朋友講：老母chiah-nih疼我，我kiám thang án-ni做來予老母艱苦心？chiah-ê話也感動著伊ê朋友ê心，兩人chiah koh sio-chio轉去。這就是母性愛ê力量救伊ê kiáⁿ兒一个例。佇chia咱thang知老母ê疼tio̍h 予kiáⁿ兒無論大小事連心底所有ê也敢排列佇伊ê面前kap i參詳chiah thang講是成功。

Beh做到án-ni tio̍h ài tuì平常時予kiáⁿ兒有確信老母ê疼心kap信靠伊ê心。相信老母無論啥物代誌攏ē理解kap同情伊ê kiáⁿ兒，若對老母講：一定ē得著伊ê指導kap幫贊。

所以賢明ê老母m̄-nā本能的疼惜伊ê kiáⁿ兒，進一步tio̍h用理性kap智慧來指導伊ê kiáⁿ兒。

親像在早孟母三遷ê故事，就是一个真好ê標準，因為beh完成kiáⁿ兒ê人格，干但倚靠老母ê疼情是無夠額，kiáⁿ兒所徛起ê環境kap伊ê日常生活，對伊ê人格完成ê頂面有真大ê影響力。

所以做老母ê，本身就ài有好ê德行，逐項tio̍h ē thang做kiáⁿ兒ê模範chiah ē thang完成母性愛ê目的。Nā干但盲目的ê疼，無有人格-的ê造就，hit-ê母性愛是空空。

親像近來真濟太保太妹ê出現是咱社會頭疼ê一項事。

咱kā看hiah-ê老母kiám是攏無疼 in mah？毋是，反轉攏是老母ê溺愛ê較濟。

若是án-ni咱thang看見盲目的ê母性愛ê危險予咱thang警戒。佇chia咱ài研究，tio̍h án-choáⁿ來運用母性愛chiah合宜？也是一項要緊ê事。

因為老母疼kiáⁿ兒ê心ê迫切，自然ài干涉kiáⁿ兒ê行動，kā i管轄，甚至強制伊順thàn老母ê意思去做，致到有時kiáⁿ兒若毋聽伊ê教示ê時就kā伊拍。本來拍 kiáⁿ兒ê意思是警戒kiáⁿ兒予伊會順thàn來行好。總是khah感情的ê老母，常常禁boē-tiâu來發脾氣，拍 kiáⁿ兒致到受傷，á是怨恨kiáⁿ兒。佇chia thang 予咱看出疼kap怨是隔一重紙nā-tiāⁿ。有一个人有兩个後生，這兩个兄弟常常ài冤家sio拍。每擺都是大兄蹧蹋小弟來予in父母傷心。老父好喙苦勸大kiáⁿ，i也毋聽。然後老父姑不將用武力來制裁，ǹg望伊改變，也是無得著效果。佇老父無看見ê所在，猶原拍小弟。佇這个中間老母恬恬用慈愛ê目chiu kā伊看，koh不斷替in祈禱。有一日小弟予大兄拍到流血ê時，in老母流目屎kā伊ê大kiáⁿ講：「你有疼老母無？你kap小弟攏是老母ê一部分，你若有疼老母，就ài疼小弟。你若ài 拍小弟就事先來拍老母。」這个老母ê疼心感動伊ê大kiáⁿ，後來流目屎悔改。Tuì hia起大兄m̄-nā無koh 拍小弟，反轉真疼伊，予人真呵咾。

予咱知刑罰kap怨恨oē消滅kiáⁿ兒ê孝心，koh加添反抗。獨獨tio̍h用真實引chhoā kiáⁿ兒chiah會予 i行正路。

好ê老母m̄-nā疼家己ê kiáⁿ兒，也tio̍h疼新婦，chiah會thang講是完全ê母性愛。母性愛是無計較報答ê。總是到kiáⁿ兒長成娶新婦了後，濟濟ê老母攏想beh 予新婦來服事伊。Hit-ê心境實在是thang理解kap同情。但是若真正beh完成母性愛，就ài對新婦也tio̍h kap kiáⁿ兒siāng款無要求報答。因為實際上做ta-ke ê，若tuì新婦有傷濟ê要求，m̄-nā予新婦不幸，也予家己不滿kap失望。年老無受kiáⁿ兒新婦歡迎ê老母，大部份攏是要求傷過濟ê老母。Hiah-ê予kiáⁿ兒新婦有孝ê，大多數攏是對新婦無真濟ê要求，反轉疼新婦親像疼kiáⁿ兒ê老母。這款ê ta-ke一定受新婦孝順kap感謝。

願做老母ê，得著上帝ê賜福ē thang做一个好ê老母，來完成tuì主所領受ê使命。
