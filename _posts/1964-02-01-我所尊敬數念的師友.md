---
title: "我所尊敬數念的師友"
categories:
  - 傳記
tags:
  - 王占魁 Ông Chiàm-khoe
toc: true
toc_sticky: true
---

# Goá só͘ chun-kèng siàu-liām ê su-iú

## 文獻資訊

| 項目 | 資料 |
|---|---|
| 作者 | 王占魁 Ông Chiàm-khoe |
| 卷期 | 台灣教會公報 |
| 卷期 | 第928期 |
| 日期 | 1964/2 |
| 頁數 | 5-6 |

## 白話字（原文數位化）

GOÁ SÓ͘ CHUN-KÈNG SIÀU-LIĀM Ê SU-IÚ

Ông Chiàm-khoe

1964.02.15.  928 kî   P.5-6

Siau Lîm.

Siau Lîm sī Chháu-tun kàu-hoē thâu-chuí ê ké-chí, i ū kuí hāng thang hō͘ lán chun-kèng lâi siàu-liām.

1.  Chhiáⁿ lâng lâi siat kàu-hoē:  Chhin-chhiūⁿ Pó-lô tī mî-sî khoàⁿ-kìⁿ īⁿ-siōng; ū chi̍t ê Má-kî-tùn lâng khiā teh kiû i kóng, Chhiáⁿ kè-lâi Má-kî-tùn pang-chān goán.  Lîm-á chek ū chi̍t ji̍t Lâm-tâu beh kuì choá, beh ji̍p ke ê sî, ū tú-tio̍h chi̍t lâng, kî-koài kî-koài, ka-chiah phiaⁿ ām-niá ê só͘-chāi chhah chi̍t pha chhiū chhiⁿ-á teh jia ji̍t, choè hō͘-soàⁿ ê lō͘-ēng, chiū mn̄g, pêng-iú, lí iā beh poē-bōng sī m̄?  I kóng, m̄-sī; koh mn̄g, lí koāⁿ tâng-lô sī teh phah kûn boē io̍h á m̄-sī?  ìn kóng, m̄-sī; sī thiⁿ-téng Siōng-tè phah-m̄-kìⁿ kiáⁿ, kiò goá teh chhē.  Lîm-á chek thiaⁿ liáu chin kî-koài, thiⁿ-téng Siōng-tè ê kiáⁿ phah-m̄-kìⁿ, thiⁿ-téng ê lâng kap lán sè-kan lâng kiám ū siāng khoán, koh thiⁿ-téng phah-m̄-kìⁿ, m̄ tio̍h khì thiⁿ-téng chhē, àn-choáⁿ lâi sè-kan chhē.  Koh nā ka-la̍uh lo̍h-lâi sè-kan, taⁿ iā chhuì-kut hun-si lah.  Hit lâng sī Chiong-hoà Khó͘ Chìn-thoân, i 5 ji̍t teh boē tê-kho͘, tē 6 ji̍t teh kóng Iâ-so͘, ta̍k lé-pài lóng sī án-ni, sī Muî bo̍k-su ê thâu-kìⁿ sai-á, chit pái sī siū Muî Bo̍k-su bēng-lēng lâi Lâm-tâu beh chhē só͘-chāi thang siat káng-gī-só͘.  I ìn Lîm-á chek kóng, Lí m̄-bián kî-koài, Siōng-tè ê kiáⁿ chiū-sī lí goá, lán kiám m̄-sī kóng thiⁿ siⁿ, toē iúⁿ, lâng miâ hō choè Thian-seng, Thian-lâi, Thian-sù; tuì chhut-sì kàu taⁿ lóng bô siàu-liām thiⁿ, bô o-ló thiⁿ ê Pē, bô kám-siā; sīm-chì sí-āu beh lo̍h tē-ge̍k, án-ni kiám m̄-sī phah-m̄-kìⁿ mah?  Lîm-á chek thiaⁿ-liáu chin ài thiaⁿ, in-uī chēng i siⁿ hī-khang iáu-bē bat thiaⁿ tio̍h, chiū kóng, án-ni lâi goán Chháu-tun kóng; Khó͘ Chìn-thoân iā chin hoaⁿ-hí, mn̄g i sìⁿ-miâ, chū-só͘, chiū lī-pia̍t.

2.  Thâu chi̍t lé-pài:  Sì ge̍h chhoe 8 lé-pài-ji̍t, Chìn-thoân chek chiū lâi Chháu-tun chhē Lîm-á chek, tāi-ke chin hoaⁿ-hí.  Tuì 1900 nî 4 ge̍h 8 ji̍t, chiū-sī Chháu-tun kàu-hoē chhut-sì ê kì-liām-ji̍t.  Hit ji̍t ū Lîm-á chek, Lîm-á chím kap i nn̄g ê cha-bó͘-kiáⁿ, chi̍t ê 12 hè, chi̍t ê 15 hè, chit 4 ê chò hoat-khí.  Kè-sio̍k ta̍k lé-pài tuì Chiong-hoà lóng ū lâng lâi chhoā tāi-ke lé-pài, o̍h si o̍h jī-bú, khah siông sī lāu Chìn peh lâi (Khó͘ Chìn-thoân goán lóng kiò i lāu Chìn peh).  Lîm-á chek sī choè lê sai-hū, i ê lê chin sî-kiâⁿ, hó sái koh khin mn̂g, 6 ji̍t choè bô hù boē, kàu lé-pài-ji̍t i chiū thêng-khùn, chiong i ê tiàm choè lé-pài-tn̂g.  Keng-kè 3 nî goā, lâng ti̍t-ti̍t choē, siuⁿ oe̍h, chiah soá uī tī Lí Hoat hiaⁿ( Lí Thoân Bo̍k-su ê lēng sian-hū) ê chhù.

Kó͘-chá iā sī ū chiong jîn-ke choè kàu-hoē, chhin-chhiūⁿ A-ku-lah, Pek-ki-lah ê chhù iā sī choè kàu-hoē (Lô-má 16: 5; I Ko-lîm-to 16:19).  Hui-lī-bûn ê chhù choè kàu-hoē (Bûn 2 chat).  Lêng-hoat ê ke iā choè kàu-hoē (Se 4: 15).  Chiong lán ê chhù choè pài-tn̂g, lâng nā ēng hoaⁿ-hí ê sim lâi hōng-hiàn sī hó, nā ko͘-put-chiong chiū bô lō͘-ēng; nā khoa-iāu thó jîn-chêng chiū boē siū chiok-hok, koh ū ê pháiⁿ phî-khì, oē ok lâng gín-ná toā soè, kóng lâng ê tn̂g té, lâng lâi lé-pài bô hoan-gêng, chhù-lāi bô siu-chéng, án-ni oē hō͘ lâng khí ià, m̄-ài lâi lé-pài.  Lîm-á chek kap Lîm-á chím, í-ki̍p nn̄g ê cha-bó͘-kiáⁿ lóng hoaⁿ-hoaⁿ hí-hí, sai-hū ke-si kap chhâ-liāu lóng siu tī pa̍t uī, sàu chheng-khì, í, toh pâi sù-sī, bô-lūn toā-lâng, gín-ná lâi, lóng hoaⁿ-hí chiap-la̍p, chhiáⁿ lâng chia̍h tê, tuì lâng chin chhin-chhiat.  Bô joā-kú i ê chhe-kū Lí Hoat, Lí Sam, Lí Eńg-khun, Âng Kim-chhiū, Âng Lián-chú, Âng Kim-kang in iā lâi thiaⁿ, chiâⁿ chi̍t keng kàu-hoē.

3.  Hó khoán-thāi lâng:  Tī Lîm-á chek ê chhù chū-hoē ū 3 nî goā, kàu lâng choē, chhù oe̍h, ko͘-put-chiong tio̍h soá uī.  Chit 3 nî ê tiong-kan, hoē-iú khah hn̄g lâi ê, kap lâi choè chú-lí ê sian-siⁿ, lóng sī Lîm-á chek teh khoán-thāi, i teh khoán-thāi sèng-tô͘ ū ēng sêng-sim.  Kó͘-chá A-pek-la̍h-hán hó-lé chiap-thāi lâng kheh soà khoán-thāi tio̍h thiⁿ-sài kap Chú (Chhòng-sè-kì 18:2, 19).  Iâ-hô-hoa hoan-hù Í-sek-lia̍t peh-sìⁿ tio̍h hó khoán-thāi chhut-goā lâng, Lîm-á chek, tuì 4 ge̍h 8 ji̍t chiap-siū tō-lí khí, i ta̍k lé-pài-ji̍t lóng ū hoaⁿ-hí hó-lé teh khoán-thāi hoē-iú, sui-jiân lé-pài-ji̍t hioh-khùn kiám thàn-chîⁿ koh chhiáⁿ lâng ke khai chîⁿ, i bô khah sàn, sim-koaⁿ hoaⁿ-hí, seng-khu sóng-khoài, la̍k ji̍t choè-kang ke chin khin-sang, pí éng-pái bô thàn khah chió, ū khah ke.  Siōng-tè siúⁿ-sù i siⁿ saⁿ ê ta-po͘ kiáⁿ, hiān-jīm Tiúⁿ-ló Siau Heng-ōng, chiū-sī Lîm-á chek tit-tio̍h tō-lí só͘ kiat suí-suí ê ké-chí.  Siau Sùn-chiong tī chheng-liân-hoē teh oa̍h-tāng, sī Lîm-á chek ê toā-sun, i ê hō͘-è lóng sī kàu-hoē ê tiōng-iàu jîn-châi, lūn siú lé-pài, hiàn chîⁿ, hiàn kang lóng sī bô͘-hoān sèng-tô͘.

4.  uī tō-lí siū khún-tio̍k:  Tō-lí tú lâi ê sî ū lâng hoan-gêng; ū hoán-tuì, kóng chin-choē pháiⁿ oē, ta̍h mn̂g ta̍h hō͘ lâi chau-that, khióng-hat, án-ni bô táⁿ-kín, tòng kàu pêng-iú, chhù-piⁿ bô beh kap in óng-lâi; koh-khah lī-hāi, chiū-sī sái-sō kéng-koaⁿ lâi ok soà phah, tī chhù-nih phah bô lâng khoàⁿ-kìⁿ, chiū kiò khí chi thiaⁿ lâi phah hō͘ chèng-lâng khoàⁿ, beh hō͘ oàn-hūn tō-lí ê lâng hoaⁿ-hí.  Lîm-á chek sui-jiân siū phah, bô hoe-sim bô loé-chì, tuì bó͘ kiáⁿ iā bô kóng chi̍t kù oàn-giân, lé-pài-ji̍t tuì hoē-iú i kóng, i hō͘ kéng-chhat lâi chhù-nih phah, koh kiò khì chi thiaⁿ phah, teh kóng ê sî m̄-sī kiàn-siàu ê khoán, bô lia̍h choè chin soe, sī chhin-chhiūⁿ sù-tô͘ siū chè-si-thâu phah,, pàng chhut-lâi tī hoē-iú ê bīn-chêng teh pò-kò ê sî kóng, "Sù-tô͘ lī-khui kong-hoē chêng, lóng hoaⁿ-hí, sī in-uī in tú-tio̍h khoàⁿ choè oē kham-tit uī-tio̍h chit ê Miâ (Iâ-so͘) sī lêng-jio̍k (Hēng-toān 5:41).  Lîm-á chek iā ū chit khoán ê sim-chêng.  Chin sìn-tô͘ kap ké sìn-tô͘ tuì sī khún-tio̍k thang khoàⁿ chhut, chin kim put phàⁿ hé, ké kim kìⁿ hé piān siau-si̍h.  Só͘-í kàu-hoē tú-tio̍h khún-tio̍k, boē-oē chhia-tó, sī hō͘ chin sèng-tô͘ koh-khah jia̍t-sim.  Chú Iâ-so͘ ū kóng, Sè-kan nā oàn-hūn lín, lín chai i iáu-bē oàn-hūn lín, í-keng tāi-seng oàn-hūn goá.  Lín nā sio̍k sè-kan, sè-kan chiū thiàⁿ i ka-kī, to̍k-to̍k in-uī m̄-sī sio̍k sè-kan, chiū-sī goá kéng lín chhut sè-kan, só͘-í sè-kan oàn-hūn lín ( Iok-hān 15:18, 19).  Koh kóng, uī-tio̍h goá, lâng chiah loé-mē lín, khún-tio̍k lín, huí-pòng lín bān-hāng ê pháiⁿ, lín chiū ū hok-khì.  Tio̍h hoaⁿ-hí khoài-lo̍k, in-uī lín tī thiⁿ-nih ê pò-siúⁿ sī toā (Má-thài 5: 11, 12).  Lîm-á chek i lia̍h ū hūn ki-tok ê lêng-jio̍k, pí sè-kan ê kim-chîⁿ, toē-uī khah pó-kuì.  Lia̍h uī-tio̍h Ki-tok ê miâ, siū loé-miā(sic) (siū phah) ū hūn tī Ki-tok ê kan-khó͘ choè hok-khì, choè hoaⁿ-hí.

## 漢羅（Ùi原文改寫）

我所尊敬數念ê師友

王占魁

1964.02.15.  928期   P.5-6

蕭林。

蕭林是草屯教會頭水ê果子，伊有幾項通予咱尊敬來數念。

1.請人來設教會：親像保羅佇暝時看見異象;有一個馬其頓人徛teh求伊講：請過來馬其頓幫贊阮。Lîm-á 叔有一日南投beh掛紙，beh入家ê時，有拄著一人，奇怪奇怪，尻脊phiaⁿ頷領ê所在插一pha樹chhiⁿ-á teh遮日，做雨傘ê路用，就問，朋友，你也beh poē墓是毋？伊講：毋是;閣問，你捾銅鑼是teh拍拳賣藥á毋是？應講，毋是;是天頂上帝拍毋見囝，叫我teh揣。Lîm-á 叔聽了真奇怪，天頂上帝ê囝拍毋見，天頂ê人佮咱世間人kiám有siāng款，閣天頂拍毋見，毋著去天頂揣，按怎來世間揣。閣若交la̍uh落來世間，taⁿ也碎骨分屍lah。  Hit人是彰化Khó͘ Chìn-thoân，伊5日teh賣茶箍， tē 6日teh講耶穌，逐禮拜攏是按呢，事Muî牧師ê頭見師仔，這擺是受Muî牧師命令來南投beh揣所在通設講義所。伊應Lîm-á 叔講：你毋免奇怪，上帝ê囝就是你我，咱kiám毋是講天生，地養，人名號做天生，天來，天賜;對出世到taⁿ攏無數念天，無呵咾天ê父，無感謝;甚至死後beh落地獄，按呢kiám毋是拍毋見mah?  Lîm-á 叔聽了真愛聽，因為chēng伊生耳空猶未捌聽著，就講：按呢來阮草屯講;Khó͘ Chìn-thoân也真歡喜，問伊姓名，住所，就離別。

2.頭一禮拜：四月初8禮拜日，Chìn-thoân叔就來草屯揣Lîm-á chek，大家真歡喜。對1900年4月8日，就是草屯教會出世ê記念日。Hit日有Lîm-á叔， Lîm-á嫂佮伊兩个查某囝，一个12歲，一个15歲，這4个做發起。繼續逐禮拜對彰化攏有人來chhoā大家禮拜，學詩學字母，較常是老Chìn伯來(Khó͘ Chìn-thoân 阮攏叫伊老Chìn伯)。Lîm-á叔是做犂師傅，伊ê犂真時行，好駛閣輕門，6日做無赴賣，到禮拜日伊就停睏，將伊ê店做禮拜堂。經過3年外，人直直濟，傷oe̍h， chiah徙位佇你Hoat兄(Lí Thoân牧師ê令先父) ê厝。

古早也是有將人家做教會，親像亞居拉，百基拉ê厝也是做教會(羅馬16： 5;哥林多前書16：19)。腓利門ê厝做教會(門 2 節)。寧法ê家也做教會(西 4： 15)。將咱ê厝做拜堂，人若用歡喜ê心來奉獻是好，若姑不將就無路用;若誇耀討人情就袂受祝福，閣有ê歹脾氣，oē惡人囡仔大細，講人ê長短，人來禮拜無歡迎，厝內無修整，按呢oē予人起厭，毋愛來禮拜。Lîm-á叔佮Lîm-á嬸，以及兩个查某囝攏歡歡喜喜，師傅ke-si佮柴料攏收佇別位，掃清氣，椅，桌排四是，無論大人，囡仔來，攏歡喜接納，請人食茶，對人真親切。無偌久伊ê妻舅Lí Hoat，Lí Sam，Lí Eńg-khun， Âng Kim-chhiū，Âng Lián-chú，Âng Kim-kang in也來聽，成一間教會。

3.好款待人：佇Lîm-á叔ê厝聚會有3年外，到人濟，厝oe̍h，姑不將著徙位。這3年ê中間，會友較遠來ê，佮來做主理ê先生，攏是Lîm-á叔teh款待，伊teh款待聖徒有用誠心。古早亞伯拉罕好禮接待人客紲款待著天使佮主(創世記18：2， 19)。耶和華吩咐以色列百姓著好款待出外人，Lîm-á叔，對4月8日接受道理起，伊逐禮拜日攏有歡喜好禮teh款待會友，雖然禮拜日歇睏減趁錢閣請人加開錢，伊無較散，心肝歡喜，身軀爽快，六日做工加真輕鬆，比往擺無趁較少，有較加。上帝賞賜伊生三個查甫囝，現任長老Siau Heng-ōng，就是Lîm-á叔得著道理所結媠媠ê果子。Siau Sùn-chiong佇青年會teh活動，是Lîm-á叔ê大孫，伊ê後裔攏是教會ê重要人才，論守禮拜，獻錢，獻工攏是模範聖徒。

4.為道理受窘逐：道理拄來ê時有人歡迎;有反對，講真濟歹話，踏門踏戶來蹧蹋，恐嚇t，按呢無打緊，擋到朋友，厝邊無beh佮in往來;閣較厲害，就是使唆警官來惡紲拍，佇厝裡拍無人看見，就叫去支廳來拍予眾人看，beh予怨恨道理ê人歡喜。Lîm-á叔雖然受拍，無灰心無餒志，對某囝也無講一句怨言，禮拜日對會友伊講：伊予警察來厝裡拍，閣叫去支廳拍，teh講ê時毋是見笑ê款，無掠做真衰，是親像使徒受祭司頭拍，放出來佇會友ê面前teh報告ê時講：「使徒離開公會前，攏歡喜，是因為in拄著看做oē堪得為著這个名(耶穌)是凌辱(行傳5：41)。Lîm-á叔也有這款ê心情。真信徒佮假信徒對是窘逐通看出，真金不怕火，假金見火便消蝕。所以教會拄著窘逐，袂會chhia倒，是予真聖徒閣較熱心。主耶穌有講：世間若怨恨恁，恁知伊猶未怨恨恁，已經代先怨恨我。恁若屬世間，世間就疼伊家己，獨獨因為毋是屬世間，就是我揀恁出世間，所以世間怨恨恁(約翰15：18， 19)。閣講：為著我，人chiah詈罵恁，窘逐恁，毀謗恁萬項ê歹，恁就有福氣。著歡喜快樂，因為恁佇天裡ê報賞是大(馬太5： 11， 12)。Lîm-á叔伊掠有份基督ê凌辱，比世間ê金錢，地位較寶貴。掠為著基督ê名，受詈罵 (受拍)有份佇基督ê艱苦做福氣，做歡喜。
