---
title: "聖誕祝歌"
categories:
  - 詩
tags:
  - 丁榮林 Teng En̂g-lîm
toc: true
toc_sticky: true
---

# Sèng-tàn Chiok-koa

## 文獻資訊

| 項目 | 資料 |
|---|---|
| 作者 | 丁榮林 Teng En̂g-lîm |
| 卷期 | 台灣教會公報 |
| 卷期 | 第900期 |
| 日期 | 1962/12 |
| 頁數 | 20 |

## 白話字（原文數位化）

Sèng-tàn Chiok-koa

900 kî 1962.12 p.20

Teng En̂g-lîm

1. Kiong-hí, kiong-hí, chin kiong-hí,

Kin-á-ji̍t sī hó ji̍t-chí;

Khèng-chiok Iâ-so͘ lâi chhut-sì,

Chit ê hok-khì toā bô pí.

2. Iâ-so͘ pún-lâi sī Siōng-tè,

uī-tio̍h beh kiù lán tāi-ke;

Hoaⁿ-hí tuì thiⁿ lâi kàng-sè,

Beh kiù sè-kan muí chi̍t ê.

3. Iâ-so͘ chhut-sì hit chi̍t sî,

Thiⁿ-sài tī thiⁿ iā hoaⁿ-hí;

Poàⁿ-mî lo̍h-lâi tàu gîm-si,

Pò lâng chai-iáⁿ I chhut-sì.

4. Khòng-iá bo̍k-chiá teh kò͘-iûⁿ,

Khoàⁿ-kìⁿ thiⁿ-téng ū koh-iūⁿ;

Hut-jiân thiⁿ-sài chiū chhut-siaⁿ,

Kiò in an-sim m̄-bián kiaⁿ.

5. Pò lín sè-jîn lóng chai-iáⁿ,

Kim-ji̍t tī Tāi-pi̍t ê siâⁿ;

Siōng-tè chhe-khián I Sèng-kiáⁿ,

Hō͘ lín tit-tio̍h sin oa̍h-miā.

6. Bo̍k-chiá thiaⁿ-liáu chin hoaⁿ-hí,

Suî-sî chiū khì chhē-tio̍h I ;

Chhē-tio̍h kám-kak chin hok-khì,

Suî-sî tńg-khì pò chhù-piⁿ.

7. Iâ-so͘ chhut-sì chin pi-bî,

Bô chhù khùn tī bé-chô nih;

uī-tio̍h beh kiù goá kap lí,

Kam-goān pìⁿ choè án-ni-siⁿ.

8. Tang-hng phok-sū in iā chai,

Sè-kan í-keng ū hó-tāi;

Chiū-sī Kiù-chú í-keng lâi,

Só͘-í tiau-kang beh lâi pài.

9. Lâi kàu lō͘-nih soà bê lō͘,

Kiâⁿ-lâi kiâⁿ-khì bô hoat-tō͘;

Kai-chài tit-tio̍h chhiⁿ chhoā-lō͘,

Chiah ū kìⁿ-tio̍h Chú Iâ-so͘.

10.Phok-sū kàu-uī chin hoaⁿ-hí,

Suî-sî kuī-lo̍h lâi pài I;

Phah khui lé-mi̍h chin kuì-khì,

Hiàn hō͘ Iâ-so͘ piáu kèng-ì.

11.Taⁿ lán khèng-chiok Chú Sèng-tàn,

Hoaⁿ-hí iá-so͘ lâi sè-kan;

I beh siúⁿ-sù lán pêng-an,

Thoat-lī thòng-khó͘ kap hām-hāi.

12.Lán tiàm sè-kan ū lô-khó͘,

Nā beh tit-tio̍h ū oá-khò;

Goá pò lín chi̍t tiâu oa̍h-lō͘,

Chhiáⁿ lín lóng lâi sìn Iâ-so͘.

(Toā-lāi: Teng En̂g-lîm).

## 漢羅（Ùi原文改寫）

聖誕祝歌

900期 1962.12  p.20

丁榮林

1. 恭喜，恭喜，真恭喜，

今仔日是好日子；

慶祝耶穌來出世，

這個福氣大無比。

2. 耶穌本來是上帝，

為著欲救咱逐家；

歡喜對天來降世，

欲救世間每一个。

3. 耶穌出世彼一時，

天使佇天也歡喜；

半暝落來鬥吟詩，

報人知影伊出世。

4. 曠野牧者teh顧羊，

看見天頂有各樣；

忽然天使就出聲，

叫in安心毋免驚。

5. 報恁世人攏知影，

今日佇大衛的城；

上帝差遣伊聖子，

予恁得著新活命。

6. 牧者聽了真歡喜，

隨時就去揣著伊；

揣著感覺真福氣，

隨時轉去報厝邊。

7. 耶穌出世真卑微，

無厝睏佇馬槽--裡；

為著欲救我佮你，

甘願變做按呢生。

8. 東方博士in也知，

世間已經有好代；

就是救主已經來，

所以刁工欲來拜。

9. 來到路裡煞迷路，

行來行去無法度；

佳哉得著星chhoā路，

才有見著主耶穌。

10. 博士到位真歡喜，

隨時跪落來拜伊；

扑開禮物珍貴氣，

獻予耶穌表敬意。

11. 今咱慶祝主聖誕，

歡喜耶穌來世間；

伊欲賞賜咱平安，

脫離痛苦佮陷害。

12. 咱踮世間有勞苦，

若欲得著有倚靠；

我報恁一條活路，

請恁攏來信耶穌。

(大內：丁榮林)。
