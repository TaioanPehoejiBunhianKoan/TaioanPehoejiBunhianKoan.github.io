---
title: "嫁娶的風俗"
categories:
  - 散文
tags:
  - 陳添旺 Tân Thiam-ōng
toc: true
toc_sticky: true
---

# Kè-chhoā ê hong-sio̍k

## 文獻資訊

| 項目 | 資料 |
|---|---|
| 作者 | 陳添旺 Tân Thiam-ōng |
| 卷期 | 台灣教會報/芥菜子 |
| 卷期 | 第559期 |
| 日期 | 1931/10 |
| 頁數 | 16 |

## 白話字（原文數位化）

Kè-chhoā ê hong-sio̍k

Tân Thiam-ōng

1931.10, no. 559 (KCC, no. 69), pp. 16-17

Tuì ū jîn-luī ì-lâi chiū ū kè ū chhoā, goân-chó͘ sī chō-bu̍t ê Chú kā in phit-phoè, ná chún lāu-pē kā kiáⁿ-jî chú-hun chi̍t-iūⁿ.

Chiàu-khoàⁿ goân-chá kè-chhoā sī chin tan-sûn ê khoán, bô sím-mi̍h īⁿ-toan khiàn-sńg, chhin-chhiūⁿ A-pek-lia̍p-hán chhe i ê lāu lô͘-po̍k tńg pún-hiuⁿ kā kiáⁿ I-sat chhoā-chhin, ta̍k-siaⁿ sī kóng nā oē chiâⁿ sī tuì Siōng-tè.

án-ni in bān-sū sī kau-tài Siōng-tè, chin ū khoàⁿ-oa̍h ê khoán-sit.

Lāu lô͘-po̍k kàu pún-hiuⁿ ê toē, ū bo̍k-tiûⁿ ê só͘-chāi, chiū tī hia ū cha-bó͘ gín-ná hó-ì ēng chuí hō͘ in lim, iā hō͘ cheng-siⁿ lim, án-ni chiū ū tiāⁿ-chhin ê su-liām.

āu-lâi chiū ēng khoân hō͘ i koà, tńg kap pē-bú hiaⁿ-tī ê ke an-sin chiū soà chham-siông phoè-chhin ê sū, m̄-chai kiáⁿ-sài sī îⁿ á-sī píⁿ chiū phoè-chhin, iā sī kóng, bān-sū chhut tī Iâ-hô-hoa, bô táⁿ-kín chiū án-ni kap lāu lô͘-po̍k soà choè-tīn khì, sin kiáⁿ-sài lâi lō͘-thâu ngiâ-chih ji̍p pâng choè ang-bó͘, chin -chiàⁿ ū kán-tan ê khoán.

āu-sè-tāi lâng ná choē, chiū ná hun ná khoah, iā chin-choē ê kok-tō͘, kok kì-jiân choē, chiū ū bûn-hoà kàu-io̍k chìn-pō͘ ê kong-kéng.

Bûn-hoà ná chìn-pō͘ chiū chong-kàu su-siúⁿ ná hok-cha̍p, soà siⁿ-chhut īⁿ-toan ta̍k hāng, án-ni chiū ū hun tang sai iûⁿ bô saⁿ-tâng, bûn-bêng iá-bân ê koh-iūⁿ, só͘-í ū kok chéng-cho̍k ê hun-piat, kai-kip ê cheng-chha.

Chiàu tī Tâi-oân ê sió hái-tó iā ū chin choē khoán ê cheng-chha, ū chin-choē bô saⁿ-tâng.

ēng Sai-pō͘ kap Tang-pō͘ to ū chin-choē bô saⁿ-tâng chhin-chhiūⁿ koân-soaⁿ ê chhiⁿ-hoan ū thiaⁿ-kìⁿ kóng, nā khoàⁿ tèng-ì sī ēng kiông-lia̍h lâi choè bó͘, nā san-ji̍t m̄ lim-chia̍h chiū hō͘ i tńg, (án-ni mā káⁿ ū kiông-lia̍h khì choè ang).

"Khoàⁿ kó͘-chheh kap choè hì ê hêng-iông mā put-sî ū hoan-cho̍k lia̍h-khì choè ang choè bó͘," Aní-ni Tiong-kok ê bûn-hoà hiah-chá khui, chiū ū hit hō ê hong-sio̍k, khoàⁿ hiān-kim mā sī ū.

A-mi-cho̍k sī ēng khan-tiân choè in-iû, nā hit nn̄g ê siàu-liân saⁿ tèng-ì, tī hit pái ê choè tiân kuí-nā-ji̍t, in chiū put-sî saⁿ khan-chhiú teh thaiù-bú choè tiân, kàu-soah oē saⁿ-chhoā tńg choè ang-bó͘, jiân-āu pān chiú chhiáⁿ hoan-cho̍k chhin-lâng, che mā-sī saⁿ-tèng-ì chin se̍k-sāi ū saⁿ-thiàⁿ chin chhim ê kám-chêng, āu-lâi kam-goān saⁿ choè-tui lâi chiâⁿ ke.

Koh chi̍t khoán Po͘-ni̍h lâng (khah-kú ê āu-soaⁿ lâng) che ū kè-tiāⁿ, chiú-lé, phèng-kim ta̍k-hāng ê lé-sò͘ iā chin-choē, in chhoā-kè sī ēng kiâⁿ, in-uī kiō bô lī-piān ū, iā-ū ēng kau-í-kiō, kūn-lâi iā-ū pún-tó ê kiō, in-uī ū tàng sè lah.

Chóng-sī in chi̍t hāngput-chí bô saⁿ-tâng, nā choè sin-niû ê sî, ài phâng-tê tī toh-iân tiong chhiáⁿ lâng chia̍h, ta̍k tè-toh, ta̍k lâng lóng-ū. Nā chio kiáⁿ-sài, hit ê sin kiáⁿ-sài mā chhin-chhiūⁿ sin-niû chi̍t-iūⁿ, án-ni phâng-tê chhiáⁿ hù hun-iân ê lâng-kheh. Koh ài chhiàⁿ ke, koaⁿ, chek, peh, hiaⁿ, tī, chím, ḿ  téng-téng ê lé-sò͘.

Che it-tēng ū kā in teh tê-cheng ài ū ēng gûn, nā tī iân-toh-tiong chiū suî-chāi lâng, ēng gûn iā ū, ēng gûn-kak tâng-sián mā-sī ū, ū-ē saⁿ chhòng-tī kóng, ēng han-chû, ēng âng-choá pau-teh lâi teh.

Thiaⁿ kóng, iā ū sin-niû khah sek-kut ài chîⁿ, tī chhiáⁿ tê ê sî, khoàⁿ chîⁿ choē chiū the̍h tī ka-kī ê tē-á kín ji̍p, che iā-si hi-hán.

iā ū chhoā ê lâng pau goā-ke ê lâng-kheh lâi chit-pêng chhiáⁿ, ài engg7 chhái-kî-kó͘ khì ngiâ, beh kàu mn̂g ài ēng chuí hō͘ in lim, iā chhoā sin-niû ēng toā-lián ê gû-chhia choè kiō, ēng gû thoa sin-niû, muî-lâng, ēng âng-lîn, âng-pò͘ lâi chng-thāⁿ hit chiah gû-chhia, thoa tio̍h i-oaiⁿ háu, put-chí ū sim-sek ê khoán.

Kàu keh-ji̍t, á-si8 saⁿ-ji̍t, sin-niû nā tńg kheh ê sî, chit-pêng iā chio chin-choē lâng-kheh khì hō͘ hit-pêng chhiáⁿ, ū-sî chia̍h kàu bô mi̍h ēng oáⁿ-poâⁿ sàu-sàu phoà, tì-kàu oan-ke, iā ū-sî chiú-chuì khí oan-ke, in nā bó bái sū, bô chiú toā put-lêng, pa̍t-hāng khah oē choè-tit, che iā-sī toā sún-sit in ê seng-oa̍h.

iáu ū chin-choē siá boē-liáu, bāng chiong-lâi bûn-hoà ná hoat-ta̍t, soaⁿ-chêng ê lâng nā choē, in ê kū-sio̍k oē ná bô khì, tio̍h toā-toā koé-kū oāⁿ-sin, sim-sèng hong-sio̍k lóng ài koé, nā bô oh-tit chiâⁿ-mi̍h. Kiû Thiⁿ-pē chí-ì tit-chiâⁿ.

## 漢羅（Ùi原文改寫）

嫁娶的風俗

陳添旺

1931.10, no. 559 (KCC, no. 69), pp. 16-17

Tuì有人類以來就有嫁有娶，原初是造物的主共in匹配，若準老父共囝兒主婚一樣。

照看原早嫁娶是真單純的款，無甚麼異端掔損，親像亞伯拉罕差伊的老奴僕轉本鄉共囝以撒娶親，逐聲是講若會成是tuì上帝。

按呢in萬事是交代上帝，真有看活的款式。

老奴僕到本鄉的地，有牧場的所在，就佇遐有查某囝仔好意用水予 in啉，也予精牲啉，按呢就有定親的思念。

後來就用環予伊掛，轉佮父母兄弟的家安身就soà參詳配親的事，毋知囝婿是圓抑是扁就配親，也是講：萬事出佇耶和華，無打緊就按呢佮老奴僕soà做陣去，新囝婿來路頭迎接入房做尪某，真正有簡單的款。

後世代人若濟，就ná分ná闊，也真濟的國度，國既然濟，就有文化教育進步的光景。

文化ná進步就宗教思想ná複雜，soà生出異端逐項，按呢就有分東西洋無相同，文明野蠻的各樣，所以有各種族的分別，階級的精差。

照佇台灣的小海島也有真濟款的精差，有真濟無相同。

用西部佮東部都有真濟無相同親像高山的青番有聽見講：若看定意是用強掠來做某，若三日毋啉食就予伊轉（按呢嘛敢有強掠去做尪）。

"看古冊佮做戲的形容嘛不時有番族掠去做尪做某"，按呢中國的文化hiah早開，就有彼號的風俗，看現今嘛是有。

阿美族是用牽田做因由，若彼兩個少年相中意，佇彼擺的做田幾若日，in就不時相牽手teh跳舞做田，到煞尾相娶轉做尪某，然後辦酒請番族親人，這嘛是相定意真熟識有相疼真深的感情，後來甘願相做堆來成家。

閣一款Po͘-ni̍h人（較久的後山人）這有嫁訂，酒禮，聘金逐項的禮數也真濟，in娶嫁是用行，因為轎無利便有，也有用交椅轎，近來也有本島的轎，因為有當sè啦。

總是in一項不只無相同，若做新娘的時，愛捧茶佇桌筵中請人食，逐塊桌，逐人攏有。若招囝婿，彼个新囝婿嘛親像新娘一樣，按呢捧茶請赴婚筵的人客。 閣愛請家官叔伯兄哥嬸姆等等的禮數。

這一定有共in 矺茶盅愛有用銀，若佇筵桌中就隨在人，用銀也有，用銀角銅錢嘛是有，有的相創治講：用蕃薯，用紅紙包teh來矺。

聽講：也有新娘較細氣愛錢，佇請茶的時，看錢濟就提佇家己的袋仔緊入，這也是稀罕。
