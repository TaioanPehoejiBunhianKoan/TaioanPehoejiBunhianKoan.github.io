---
title: "活水"
categories:
  - 散文
tags:
  - 明有德 Bêng Iú-tek
toc: true
toc_sticky: true
---

# oa̍h-chuí

## 文獻資訊

| 項目 | 資料 |
|---|---|
| 作者 | 明有德 Bêng Iú-tek |
| 卷期 | 芥菜子 |
| 卷期 | 第 8 號 |
| 日期 | 1926/9 |
| 頁數 | 2-3 |

## 白話字（原文數位化）

oa̍h-chuí

Ū chi̍t ji̍t tī Tām-chuí Tiong-ha̍k ê Sèng-keng gián-kiù-hoē, goán ū teh gián-kiù chi̍t chām Iok-hān hok-im-toān, tē saⁿ chiuⁿ gō͘ chat, kàu cha̍p-sì chat. Ná kap ha̍k-seng chim-chiok siūⁿ ê sî, ná khoàⁿ ū chiàu ē-bīn só͘ siá ê ì-sù tī-teh.

Chi̍t ê ha̍k-seng kóng, tī chit chām ū tām-po̍h chhin-chhiuⁿ Khóng-chú ê kà-sī tī-teh, ū pa̍t ê ha̍k-seng mn̄g kóng, Khóng-chú kà-sī nā-sī chhin-chhiūⁿ Iâ-so͘--cháiⁿ-iūⁿ Se-iûⁿ lâng chiong Iâ-so͘ ê kà-sī, thoân-ji̍p Tang-iûⁿ? Chit ê ha̍k-seng mn̄g liáu, goán saⁿ-kap siūⁿ chit-kù sī tú-tú chhin-chhiūⁿ Sin-iok ê lāi-bīn só͘ kì-chài hit-ê Sat-má-lī-a ê hū-jîn-lâng mn̄g Iâ-so͘ chi̍t-iūⁿ. Hit-sî bô tú-tú chiàu i só͘ mn̄g lâi ìn. Phah-sǹg Iâ-so͘ ê ì-sù m̄-sī lia̍h kà-sī choè iàu-kín, chit ê put-kò sī teh pang-chān hō͘ oa̍h-miā thang khah hoat-ta̍t.

Taⁿ beh thiah-bêng hit ê ì-sù hō͘ tāi-ke thiaⁿ:－ "Iâ-so͘ ê pêng-iú lī-khui Se-iûⁿ lâi kàu Tang-iûⁿ tio̍h tuì Tiong-kok keng-kè. Tuì án-ni kàu Tiong-kok chi̍t ê siâⁿ, miâ kiò Siōng-hái, kūn Khóng-chú só͘ tiàm ê só͘-chāi; tī-hia ū Khóng-chú ê chuí-chíⁿ. Iâ-so͘ ê pêng-iú kiâⁿ lō͘ siān, chiū chē tī chíⁿ-piⁿ. Hit-ji̍t iok-lio̍k ji̍t tiong-tàu, ū chi̍t ê Tiong-kok ê hū-jîn-lâng lâi chhiūⁿ chuí, Iâ-so͘ ê pêng-iú kā i kóng, Chhiáⁿ hō͘ goá lim. In-uī i ê pêng-iú í-keng ji̍p siâⁿ khì boé mi̍h thang lâi chia̍h. Tiong-kok hū-jîn-lâng kā Iâ-so͘ ê pêng-iú kóng, Lí sī Se-iûⁿ lâng, cháiⁿ-iūⁿ tuì goá Tang-iuⁿ lâng thó chuí lim ah ? Sī Se-iûⁿ lâng kap Tang-iûⁿ lâng bô kāng-khoán. Iâ-so͘ ê pêng-iú ìn i kóng, Siat-sú lí bat Siōng-tè ê un-sù, kap tuì lí kóng hō͘ goá lim ê sī sím-mi̍h lâng; lí tek-khak kiû i, i chiū ēng oa̍h-chuí hō͘ lí. Tiong-kok lâng kóng, Sian-siⁿ ah, lín bô chhiūⁿ chuí ê khì-khū, chíⁿ koh chhim, tuì tah-lo̍h ū hit hoán(khoán) oa̍h-chuí ah? Goán chó͘ Khóng-chú lâu chit-ê chíⁿ hō͘ goán, i ka-kī kap kiáⁿ-jî kap ha̍k-seng kap cheng-siⁿ lóng lim chit ê chíⁿ ê chuí, lín kiám pí i khah toā mah? Iâ-so͘ ê pêng-iú ìn i kóng, Lim chit chuí ê lâng beh koh chhuì-ta, to̍k-to̍k kìⁿ-nā lim goán só͘ hō͘ lín ê chuí ê, éng-oán boē chhuì-ta, in-uī goán só͘ hō͘ lín ê chuí beh tī lín ê sim-lāi chiâⁿ-choè chuí-choâⁿ, ti̍t-ti̍t chhèng kàu éng-oán oa̍h"

## 漢羅（Ùi原文改寫）

活水

有一日佇淡水中學的聖經研究會，阮有teh研究這chām約翰福音傳，第三章五節，到十四節。Ná佮學生斟酌想的時，ná看有照下面所寫的意思佇teh。

一个學生講，佇這chām有淡薄親像孔子的教示佇teh，有別个學生問講，孔子教示若是親像耶穌--怎樣西洋人將耶穌的教示，傳入東洋？這个學生問了，阮saⁿ-kap想這句是tú-tú親像新約的內面所記載彼个撒瑪利亞的婦人人問耶穌一樣。彼時無tú-tú照伊所問來應。拍算耶穌的意思毋是掠教示做要緊，這个不過是teh 幫贊予活命通較發達。

今欲拆明彼个意思予大家聽：－ 「耶穌的朋友離開西洋來到東洋著對中國經過。對按呢到中國一个城，名叫上海，近孔子所踮的所在；佇遐有孔子的水井。耶穌的朋友行路siān，就坐佇井邊。彼日約略日中晝，有一个中國的婦人人來chhiūⁿ水，耶穌的朋友共伊講，請予我lim。因為伊的朋友已經入城去買物通來食。中國婦人人共耶穌的朋友講，你是西洋人，怎樣對我東洋人討水lim ah？是西洋人佮東洋人無仝款。耶穌的朋友應伊講，設使你捌上帝的恩賜，佮對你講予我lim 的是啥物人；你的確求伊，伊就用活水予你。中國人講，先生ah，恁無chhiūⁿ水的器具，井閣深，對tah落有彼款活水ah？阮祖孔子留這个井予阮，伊家己佮囝兒佮學生佮cheng-siⁿ攏lim這个井的水，恁敢比伊較大mah？耶穌的朋友應伊講，Lim這水的人欲閣喙焦，獨獨見若lim阮所予恁的水的，永遠袂喙焦，因為阮所予恁的水欲佇恁的心內成做水泉，直直chhèng到永遠活」
