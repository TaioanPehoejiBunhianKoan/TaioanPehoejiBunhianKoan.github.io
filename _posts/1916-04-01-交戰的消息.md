---
title: "交戰的消息"
categories:
  - 散文
tags:
  - 無lo̍h名
toc: true
toc_sticky: true
---

# Kau-chiàn ê Siau-sit

## 文獻資訊

| 項目 | 資料 |
|---|---|
| 作者 | 無lo̍h名 |
| 卷期 | 台灣教會報 |
| 卷期 | 第373卷 |
| 日期 | 1916/4 |
| 頁數 | 7 |

## 白話字（原文數位化）

Kau-chiàn ê Siau-sit.

1916. 4, no. 373, pp. 7

Hiān-sî Thó͘-ní-kî kok í-keng tiàu 50 hoè lāi ê lâng lâi tng peng. Goân-pún sī kan-ta kàu 39 hoè uî-chí. Ngô͘-lô teh phah in ū ti̍t-ti̍t iâⁿ, Thó͘-ní-kî peng toā tò-thè. Tī Thó͘-ní-kî kiaⁿ-siâⁿ, Kun-sū-tàn-teng, chia̍h-mi̍h chin kuì, chhin-chhiūⁿ thn̂g chi̍t-pōng ( = Tâi-oân 12 niú) ê kè sī oá nn̄g kho͘ poàⁿ, ko-phi chi̍t pōng sī Y3.00, chi̍t lok hoé-chhat sī kak-jī, ke-nn̄g chi̍t lia̍p 8 chiam; chhàu-iû kap gû-bah bô thang bé.

Tek-kok iā toā khiàm si̍t-bu̍t, tì-kàu peh-sèⁿ tī chē-chē só͘-chāi teh hoán-poān. Soà hiâm koaⁿ-hú kóng, Goán tiōng-hu taⁿ sí-lah, goán bô thang chia̍h. In ná kú ná bêng-chai si̍t-chāi hō͘ chèng-hú toā liân-luī.

Tek-kok ū tuì chi̍t ê sió-kok, Po-tô-gâ soan-chiàn. Tiān-pò kóng, Tek-kok ê chiàn-chûn hiah-ni̍h kú lóng cháu khì bih tī in ê káng-lāi, taⁿ ū pī-pān khah toā ê chhèng, iā teh-beh chhut-lâi kap Eng-kok chiàn-chûn kau-chiàn.

Eng-kok cháiⁿ-siòng hoat-piáu hiah ê Eng-kok hui-chiàn-tò͘-oân siū hāi-ê sī chiàu ē-té só͘ kì. Tuì Tek ê chiàn-chûn lâi phah po͘-thâu sí: lâm 49, lú 39, gín-ná 39. Tuì poe-chûn tìm phok[sic.]-lia̍t-tân sí: lâm 127, lú 92, gín-ná 57. Tuì chiàn-chûn phah siong-chûn sí 2750.

## 漢羅（Ùi原文改寫）

交戰的消息。

1916. 4，no. 373，pp. 7

現時土耳其國已經召50歲內的人來當兵。原本是干焦到39歲為止。俄羅咧拍in有直直贏，土耳其兵大倒退。佇土耳其京城，君士但丁，食物真貴，親像糖一磅 ( =台灣12兩)的價是倚兩箍半，咖啡一磅是Y3.00，一lok火漆是角二，雞卵一粒8 chiam；臭油佮牛肉無通買。

德國也大欠食物，致到百姓佇濟濟所在咧反叛。紲嫌官府講，阮丈夫今死啦，阮無通食。In那久那明知實在予政府大連累。

德國有對一个小國，葡萄牙宣戰。電報講，德國的戰船遐爾久攏走去覕佇in的港內，今有備辦較大的銃，也咧欲出來佮英國戰船交戰。

英國宰相發表遐的英國非戰鬥員受害的是照下底所記。對德的戰船來拍埠頭死：男49，女39，囡仔39。對飛船抌爆裂彈死：男127，女92，囡仔57。對戰船拍商船死2750。
